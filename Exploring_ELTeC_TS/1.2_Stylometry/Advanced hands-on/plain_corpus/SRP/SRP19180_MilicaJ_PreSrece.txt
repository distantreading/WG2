Rešila sam da od danas pišem dnevnik, ne dnevnik svakidašnjeg rada i dangube
                        i sitnih misli, već dnevnik onih dana u koje mi se desilo nešto važno,
                        razume se, samo za mene važno. Od drugih ću da krijem i da držim pod ključem
                        svesku i ako moja sestra nije radoznala, a mojih se roditelja ne tiče šta ja
                        pišem. Oni misle da sve što ja činim mora biti ljupko i naivno. Ali treba
                        biti obazriv; i slučaj može ponekad sasvim naivno da se umeša i da načini
                        nesreću, kao što je na primer učinio meni. Osim mene ovu svesku niko ne sme
                        čitati, zato ne sme niko ni da je vidi.
Meni je bilo smešno što Ana koja voli N. piše svako veče u dnevnik. Izgledalo
                        mi je glupo beležiti sve sitnice i svoja mala osećanja. Zašto? Da se nekada
                        potseti da je u sedmom razredu gimnazije volela N. Bolje bi bilo da nauči
                        fiziku, nego što dangubi oko dnevnika. Tu je jedno veče svakako bilo
                        zapisano: danas smo se posvađali; a sutradan: danas smo se pomirili i tako
                        dalje. Razume  se, ljudi koji imaju nečega jačeg u svojoj duši
                        imaju šta i da pišu. A zar sam ja živela ? Ne, baš naprotiv, ja sam živela,
                        jer ništa nisam znala. Bila sam srećna, znači živela sam. Sad sam nesrećna
                        pa zar sad ne živim? Živim sad još jače. Ja ne umem da uhvatim logiku
                        života: da li živeti znači biti srećan, ili biti nesrećan, ili samo ne biti
                        mrtav. Znam samo da više nikad neću biti srećna.
Da li sam ja pametna? Nisam mnogo. Ali sam mnogo pametnija nego pre kad sam
                        bila uverena da sam pametna. Sa saznanjem stoji ovako: ko malo pomalo
                        saznaje, jednog dana zna sve strašne stvari, a nije ga stalo nikakvih
                        bolova; a ko ništa ne zna, pa odjednom kao neko strašno otkrovenje sazna sve
                        muke života, to ga toliko potrese da se iz temelja promeni. I od toga bude
                        nesrećan i pametan. Upravo pametan znači biti nesrećan. Istina, moj čika
                        sasvim obrnuto tvrdi, ali ja mu ne verujem, jer i on je svakako gadan kao i
                        svi ljudi. Meni se desila strašna i značajna stvar i ona je sasvim prevrnula
                        moj život. Uostalom možda je ovako bolje. Volim više da propatim, nego da
                        sam glupo indiferentna. Inače bih morala prezirati sebe kao što prezirem
                        njih.
Dakle, u dnevnik ću beležiti sve važnije događaje i misli. Da vidim šta će mi
                        još život doneti. Jer ako ne budem imala kakvog zadovoljstva od posmatranja
                        razvoja svoga duševnog života,  onda znam da više uopšte
                        nikakvog zadovoljstva neću imati. Meni je sedamnaest godina i ja sam se
                        probudila iz obmane. Moje je detinjstvo bilo lepo i dugo je trajalo, do pre
                        nekoliko dana. Ili bolje: moje je neznanje bilo lepo i dugo. Ne znam da li
                        da žalim ili da volim. Sad mi se čini da ništa nisam znala osim da se
                        godišnja vremena menjaju: da čoveku ne bude dosadno; da nas sneg uteši za
                        cveće; da je prijatno kad te svi vole i kad sve voliš; da je poneki predmet
                        neprijatno učiti, ali da je veliko zadovoljstvo znati da su tata i profesori
                        „oduševljeni“ mojom inteligencijom. Moj je otac sujetan: on hoće, zato što
                        je on prvi u varoši, da i ja budem prva u školi. Ja sam se smejala i živela
                        polusvesno kao u snu, u kome verujem neverovatne stvari. Jeste, ja sam
                        spavala, spavala. I razbudila sam se na svoj rođendan kad mi je bilo
                        sedamnaest godina. Strašno probuđenje. To je prvi važan događaj. Te još kako
                        važan! Treba da ga zabeležim.
Nekoliko dana pre toga došao je čika da nam kaže zbogom. Odlazio je u
                        Beograd. Čika je mene uvek mnogo voleo i toliko puta je kazao ocu i majci:
                        vi ne znate da je ona pametnija od ono dvoje starijih. Ili: dajte mi na
                        zajam ovo dete za četiri godine, pa da vidite kakvu ću devojku da vam
                        vratim. Jeste, čika je vrlo pametan, pametniji od tate i ako se to ocu ne
                        sme reći. I ja sam  njega mnogo volela, ali sad i njega mrzim.
                        Da li ga mrzim? Zašto mi bar on nije jednom kazao: dete, svet nije tako lep;
                        već baš sve obrnuto. Ne, ne mrzim čiku, to je suviše oštra reč, a ja sam
                        zapovedila sebi da ne lažem i da ne preterujem nikad, jer iz ovog drugog
                        nastaje ono prvo. Za toliko toga mnogo sam mu zahvalna da ne mogu da ga
                        mrzim. Samo ga ne volim više. Dakle, on je došao, poljubio me, uhvatio za
                        oba uva i kazao: Za rođendan neću biti ovde, ali sam mojoj pametnici kupio
                        nekoliko knjiga. Otidi, strina će ti ih dati ako dotle ne ozdravi i ne đođe.
                        Ja sam poljubila čiku i zahvalila mu što mi nije kupio lutku i što me on
                        jedini smatra za čoveka. On se nasmeja i ode. Kad se vrati, neće me naći
                        više. Njegova je filozofija sasvim različita od moje. Ona je obratna: on zna
                        sve i opet kaže da je svet i život prekrasan. Da se čovek zgadi!
Ah, tako mi je teško i tako se osećam nepravičnom i nezahvalnom. Sa kakvom me
                        je voljom on učio francuskom i ruskom jeziku i kako su zabavni bili ti
                        časovi! Ali kako može nesrećno stvorenje nekoga voleti? Naposletku, on je i
                        kriv, negova prokleta knjiga.
Ujutru na moj rođendan otišla sam da me poljubi strina, koja je još bila
                        slaba. Ona mi dade svoj poklon i reče da u čikinoj sobi u ormanu s knjigama
                        gore u belom zavoju (ona je rekla u  zavoju) ima nekoliko knjiga
                        za mene i zamoli me da ih uzmem sama. Potražih i nađoh uvijenu u belu
                        hartiju jednu dosta novu knjigu. Naslov muzikalan, pisac Tolstoj.
                        To je za mene. To mora biti lepo: njegova ljubav za muziku i njegovo
                        razumevanje nje. I doneh kući. Ne znam kako mi nije palo na um da je to
                        svega jedna knjiga. Počeli odmah da prelistavam i zaprepastih se. Sakrijem
                        je i uveče je pročitam celu. Odmah sam videla da sam pogrešila, da mi moj
                        dragi čika nije tu knjigu kupio za rođendan; nju je on čitao. I mogao je
                        posle opet da ima onako iskreno veselo lice. I taj veliki, obožavani
                        Tolstoj, kako je mogao da napiše nešto tako svirepo i grubo! Čika mi je
                        prevodio u odlomcima njegovo Detinjstvo i cenio ga je više od
                        svih pisaca. Ima momenata kad bih plakala i molila čiku da mi oprosti što ga
                        više ne volim. Eto sad imam želju da odem k njemu, da mu sve ispričam i da
                        mu kažem koliko sam nesrećna. Čini mi se da bi on jedini mogao da me uteši ?
                        Samo kad bi me ubedio da to nije istina, a to nije mogućno; baš to me je
                        najviše i ubilo u toj knjizi što se istina oseća kao fizički bol. I posle
                        kad čovek već nešto zna, on ne može opet da ne zna to isto. Prva misao kad
                        sam pročitala tu knjigu bila je: Ja neću da živim u tako gadnom svetu, hoću
                        da se ubijem. To hoću i to neću na tome je i ostalo, kao neko rešenje koje
                        se ne izvršuje,  jer se ima dovoljno vremena da se izvrši, i
                        posle njega nema šta da se radi. Što sam više čekala, ta je misao sve manje
                        energije sadržavala. Međutim ja sam počela da mrzim i da prezirem. Da bi
                        čovek živeo, treba da voli ili da mrzi -— ljude. Ja sam ih volela, sad
                        dolazi drugo.
Zašto postoji cveće i ptice? Zašto je sneg tako lep i čist? Zašto zelena šuma
                        obećava život pun tajanstvenih lepota? I zašto ja pre nisam znala
                            ono? Svi su znali, i moji drugovi, i dve drugarice. Zašto ja da
                        ne znam ? I oni su se svi pomirili s tim. Sećam se kako su ponekad imali
                        izraz postiđeno zbunjen, jeste, ne varam se, opazila sam, a nisam razumela.
                        Da nešto kažem Ani: ja nisam dosad znala šta znači reč brak, ona bi kazala
                        da lažem. Nikome neću priznati to moje glupo neznanje. A šta li misle o tome
                        moj otac i mati ? Svakako veruju da još ne znam, a možda su toliko pametni
                        da misle da nikad neću ni znati. Kako sad ja mogu njih da poštujem? Crvenim
                        od stida kad pomislim kako je mama govorila da je bolje da se udam kroz koju
                        godinu, nego da po tatinoj želji učim školu, jer će to dugo učenje pokvariti
                        vedrinu moje duše. A posle, sve te učene devojke ostanu usedelice, ili što
                        malo više znaju, a mnogo probiraju, ili što se ljudi boje da uzmu u kuću
                        plavu čarapu (učenu ženu). I na to sam ja odgovarala: „Imaš pravo, mama,
                        meni nije teško učiti.  ali to je tako dugo — još pet, šest
                        godina. Hoću da se udam; volim da budem mlada“ Uh, mlada! I to je sve
                        odvratno kad zamislim: bela haljina, veo, svirka, svetina. Zašto ? Samo deci
                        to još može da se svidi. Ali zašto i oni što znaju to čine?
Prolaze dani. Razume se, ja sam se sasvim promenila, i moji su izvoleli to
                        primetiti. Da sam umela da se osmehujem, da lažem, ne bi ih se ticalo što
                        sam se promenila, ali njih boli što sam se promenila prema njima. Tatu
                        izbegavam. Pre, ja nikad sebi ne bih dopustila da sudim o tati i mami. A
                        zašto ? Ako nešto kod njih ne valja, to ne treba videti, treba biti slep i
                        gluh iz ljubavi i zahvalnosti prema roditeljima. Ne, sad ja hoću da sudim i
                        da osudim, samo neću nikome da govorim. Tata je uobražen i sujetan, a mama
                        je slabačko stvorenje koje ima svoje sasvim drukčije pojmove i ukuse, ali se
                        uvek pokori njegovoj želji. Mama je još i sad vrlo lepa i stasita i tata se
                        ponosi kad ide s njom u društva. Moja sestra je verena. Njoj je dvadeset i
                        četiri godine i ona mene smatra prosto za bebu. Kao da ja treba da budem
                        kažnjena što oni stare. Ona je prosto zanemela od blaženstva. Njen je
                        mladoženja vrlo dobra partija i čovek lep za oko. Inače ga ne znam i ne
                        volim. I on mene ne voli, ali to me se ne tiče, i nimalo nisam ljubazna s
                        njim. Sestra je crnomanjasta  liči na mamu, a ja sam riđa i
                        nalik na našeg dedu, protu, čije sam se slike u sali bojala kad sam bila
                        mala, jer ima gore veliku ljubičastu kamilavku, a dole dugu riđu bradu. Sad
                        se ponekad sa interesovanjem zagledam u tu sliku. Mama i tata su radosni i
                        pričaju kako je zet bio „delikatan“ u pitanju miraza i kazao kako on uzima
                        seju nje radi i naše porodice radi, a ne zbog miraza. Oni su vrlo uvređeni
                        što se i ja ne radujem. Naprotiv ja sam vrlo hladna. Prema zetu se ponašam
                        kao prema profesoru istorije koga ne volim i kome polagano i hladno govorim
                        lekciju, jer mi je neprijatno i da me pohvali i da me pokudi. Danas sam
                        načinila čudo. Nigde neću da izlazim, ništa mi se ne mili da radim, bolujem
                        i plačem kad sam sama, a vređam ljude kad sam s njima.
Danas je sestra ispraćala zeta i kad su bili u predsoblju, čujem iz moje
                        sobe, na kojoj su vrata bila samo priklonjena kako je on moli da je poljubi,
                        a ona šapuće: „Ne, nemoj, videće ko, nemoj sad. Ta skoro ćemo se venčati.“
                        Zet ode, a ja nato iziđoh iz sobe. Seja se uplaši. Imala je izraz kao da sam
                        je uhvatila na zlu delu. Ja se zagledah u njene oči i rekoh: „Dobro vas nije
                        sramota!“ Ona poblede.
— Šta je tebi, dete, od nekog doba? Kakve su to uvrede ? Zašto da me je
                        sramota?
— Zato što se udaješ kad znaš... Ja se zagrcnuh  od uzbuđenja i
                        pobegoh u baštu. Ona se žalila tati i on me uzeo posle preda se. Jao, što mi
                        je bilo dosadno kad je počeo obilaznim putem kako sam ja njegovo pametno
                        dete, mezimica i ljubimica, kako se uvek ponosio mnome itd. — Na stvar, tata
                        — rekoh ja. On se namršti, ali produži kako je od skora primetio neku
                        promenu na meni, kako se gotovo neuljudno ponašam prema zetu, kako je zet
                        ugledan čovek i gleda mi kroz prste, jer misli da sam ljubomorna na njega
                        što mi uzima seju. Ja se osmehnuh podrugljivo i pomislih: „Dragi moj tato,
                        ne volim ja nikoga toliko da bih mogla biti ljubomorna. Tata produži kako je
                        mama ucvelena i kako me on moli da mu objasnim šta je to sa mnom. Da nisam
                        čula kakvu klevetu na oca, ili zeta? Odgovorih da od svega toga nije ništa,
                        a šta je u mojoj duši to nikome neću da kažem. Onda on planu i reče:
— Onda će se s vama, gospođice, drukčije postupati ako svoje ponašanje ne
                        promenite.
Ja se nasmejah i rekoh podrugljivo:
— Hoćete li da me tučete ili da me oterate? Ili prvo samo da mi ne date da
                        jedem? Prvo slabija kazna, pa ako se krivac ne popravi, onda teža. Ja se
                        neću popraviti. Izvolite, tucite me, ja čekam.
Osećala sam kako sve više bledim i kako  drhćem, i stojala sam i
                        gledala ga u oči. I otac poblede i reče:
— Šta je to s tobom, dete! O, gospode! — a glas mu je drhtao kao da je imao
                        suza u grlu. On se žurno diže i ode. Mene je posle bilo žao, ne toliko žao,
                        koliko sramota; osećala sam se kao da sam učinila nešto gadno. Jedila sam se
                        celo posle podne, a večeras sam prišla tati i brzo u nekoliko reči sam mu
                        kazala kako se ovih dana bez uzroka i bez bolesti osećam zlovoljna i jetka i
                        molim ga da mi oprosti, jer i ja patim kad učinim nepravdu i neuljudnost. On
                        se obradova, reče da se boji da nisam suviše nervozna, spomenu da dovede
                        doktora i preporuči mi da ne učim suviše na račun spavanja. Ja odgovorih da
                        neću doktora, zatim dodadoh da neću još, već ako zatreba, i da neću mnogo
                        učiti.
I sad se pretvaram. Idem po kući kao sušta blagost, nikome ne činim na žao,
                        ali mi je strašno za sve vreme dok sam sa svojima. Jedva čekam da pobegnem u
                        svoju sobu i da sam sama. A kad sam sama — zar mi je lakše? O, bolje bi bilo
                        da sam se odmah ubila! Tolstoj me je otrovao ne da umrem, već da ne valjam
                        za život. Kako je samo mogao onako grubo da piše? Ja sam još jednom
                        pročitala knjigu i znam je napamet.  Sad razumem kako kockari i
                        pijanice ne mogu da se otresu želje da čine sebi zlo. Ali pijanicama je piće
                        prijatno, a kockari se uvek nadaju u neku dobit, u neku sreću. A u šta se ja
                        nadam? Da se naviknem na istinu koja je gadost i da se pomirim s njom.
Odnela sam knjigu i kradom je postavila na mesto, da čika i ne primeti kad
                        dođe. Slučajno sretnem gospođicu M. Obradovah se i iznenadih se da još mogu
                        da se obradujem. Upitah je kuda ide, ona odgovori: kući. Zamolih je da pođem
                        s njom, imam, rekoh, nešto da joj kažem. Ona me pogleda pažljivo.
— Dobro. Biću sama. Vidim da ste se promenili. Vaše je lice tako tuđe i čudno
                        bez osmjeha. U njenom glasu se osećala briga. — Eto — pomislih — tata samo
                        što se nije zaplakao, a ona brine za mene, ta svi oni mene vole, a ja njih
                        ne volim i mislim rđavo o drugima a dobro o sebi. Prvi put osetih da možda
                        ja nisam u pravu.
Kad smo ušla u njenu sobu, ona reče:
- Govorite. Za vas je suviše rano da imate kakav jad, ali govorite
                        iskreno.
Ja joj rekoh da se stidim. 
— Vi ste pisali nekome ljubavno pismo, ogrešili ste se o sebe i o svoje
                        roditelje?
— Ah! — uzviknuh ja — i vi me smatrate za dete. Roditelji su se ogrešili o
                        mene što mi ništa nisu kazali. Ja sad znam mnogo i padam pod teretom toga
                        znanja.
— Ja ništa ne razumem reče ona zbunjeno.
— Jeste li čitali Tolstojevu Kreuzerovu Sonatu.
— Jesam, pa šta? Ah! — njeno se lice gotovo razvedri i ako je ostalo ozbiljno
                        i ja videh da je pojmila.
- To je vrlo pesimistična knjiga. Zašto ste je čitali tako rano? Ko vam je
                        dao.
— Slučaj. Ali taj pesimizam je istina.
— Da, na žalost, istina, ali to je samo crna strana istine. Ima i svetla. Ne
                        treba očajavati što ima zla, treba živeti za dobro.
Ja joj ispričah sve i rasplakah se.
— Vi ste se ružno ponašali, to je zato što ste nesrećni. Vi pitate zašto
                        postoje ptice, cveće i leptiri? Zato da zaboravimo i da se utešimo. Život je
                        načinjen od zla i dobra, od bola i radosti — a u toj knjizi ima samo zla i
                        dobra. Tolstoj ima drugih knjiga istinitijih, mnogo većih, i lepših. Sad
                        više niste đete, sad sve možete čitati. Ta knjiga čini da čovek ostari. Vi
                        ste naglo ostarili, a to pričinjava bol. Tri, četiri godine za 
                        jednu noć. Ja sam je čitala u dvadesetoj, pa mi je i tada bilo teško. Ta je
                        knjiga pisana kao proklestvo ljudima, da bi se zgadili i postidili i
                        popravili; ona nikako nije pisana za mlade devojke. Ali eto ljudi od raznih
                        niskih zabava nemaju vremena da čitaju, a mlade devojke nađu knjigu i truju
                        se. I veliki Tolstoj tu nije voleo ljude, on ih je mrzio i bio kivan, on ih
                        je proklinjao. On je bio kao doktor koji je pronašao i tačno opisao bolest,
                        izneo njene uzroke i posledice i onda uzviknuo: Zašto ste pustili da dotle
                        dođe? Neću da vas lečim! Umrite! On je bio nepravičan prema čovečanstvu kao
                        vi prema svojim roditeljima. Ima on knjiga punih ljubavi, zrelosti i istine.
                        Čitajte Rat i mir, pa ćete se utešiti i pomiriti s njim.
                        Knjiga ne sme da bude izliv jednog neraspoloženja, ona treba da bude
                        istinita slika života. Pa vi ste do sad živeli i bili srećni. Sve to što vas
                        je usrećavalo to je istina i lepota i to postoji i sad. Nemojte biti
                        nepravični i nezahvalni i odgurivati ga: dobro nije krivo što ima i zla.
                        Nemojte kažnjavati sebe što znate da uopšte ima rđavstva i nemojte shvatati
                        prirodu kao zlikovca. Još ste suviše mladi, ima stvari koje još ne možete
                        razumeti. A sitne mane svojih nemojte osuđivati tako strogo; i vi ćete ih
                        možda imati docnije. Eto, tek ste nazreli život, nije vam bio po volji i vi
                        ste počeli činiti nepravde.  Znate li vi šta vi hoćete? Da
                        priroda nije onakva kakva je. I zašto vi mrzite sve ljude kad nisu svi
                        nevaljali? Valjda niste vi jedina stvorenje izuzetno koje ne zaslužuje
                        preziranje.
I tako smo se nas dve razgovarale dugo. Ja sam gutala umirenje i nisam
                        primetila da se smrkava.
— A sad idite kući, dockan je — reče ona — i ponesite Rat i
                            mir, a kad pročitate četiri debele knjige, dođite opet da
                        razgovaramo.
Došla sam umirena. Kako se nisam setila da odmah odem k njoj. Uverena sam da
                        bi mi i čika tako govorio, ali s njom je ipak bilo lakše. Bože, a da sam se
                        ubila!
Čudnovato: ne marim više za petice i sad mnogo više čitam, nego što učim, ali
                        su svi navikli da sam odlična i petice prosto same dolaze. Tata je
                        zadovoljan svedodžbom iz sedmog razreda, ali nalazi da sam oslabila. Kaže da
                        svršim maturu, pa više neće da me daje u školu. Ja se smejem. Neće više, moj
                        tato, biti kako vi hoćete, već kako ja hoću. Znamo i mi sad da budemo
                        diplomate.
Ja se opet smejem, ponekad sam zaista vesela, ali sam mnogo nervoznija, nego
                        pre. Čini mi se da sam izdržala jako zapalenje pluća, a sad dolazi pod
                        imenom zdravlja lagana tuberkuloza.  Treba mi da se napregnem,
                        pa da zadržim gnjev ili suze, koji tako lako mogu da mi dođu. U ovom dragom
                        životu mora čovek da se pretvara ako hoće da ga ostave na miru.
Prolaze dani i nedelje, a ja nemam šta da zabeležim u dnevnik. Sestra se
                        udala. Sad je kuća prazna, nema više onih silnih gostiju, pa mama i tata
                        više pažnje obraćaju na mene. To mi kvari slobodu. Ja uzmem ozbiljan izraz
                        kad hoću da pobegnem i kažem: imam da radim. Sad sam maturantkinja i ne
                        govorim više da učim, već da radim. Uostalom ja i radim drugo: čitam romane.
                        Sa Tolstojem sam se pomirila i obožavam ga za Anu Karenjinu. Svi mi zavide
                        što čitam ruski. Ne znam da li ću naići na još koga pisca koji ume tako da
                        zagleda u čovečiju dušu i tako da zaroni u istinu života. Čika kaže da je
                        Mopasan možda jači, ali je Tolstoj bolji. On veli da ne čitam još Mopasana,
                        jer je mnogo grub za moju dušu. Čika i ja smo opet najbolji prijatelji, ali
                        mu tajnu nisam poverila. On je onako isto veseo, samo ponekad se tako
                        ozbiljno, ispitujući, zagleda u mene. Čiko, ima pomrčine u mojoj duši; to
                        što tražite nećete videti!
Nešto mi je prazno i tužno bez moje velike sestre. Ona je mene mnogo volela.
                        Kad se neko uda, kao da malo umre: ne voli više nas, već onoga zbog koga nas
                        ostavlja. A kad neko prestane da te voli, nešto u tvojoj duši oseti bol.
                        Kako je čovek sebično stvorenje! Voliš one koji su ti nešto dali, koji su te
                        nečemu učili, koji tebe vole. Seja me je oblačila, seja me je mazila,
                        mislila o mojoj spoljašnjosti više nego ja i ona mi je razvila ukus za
                        otmenu prostotu. Ona me je volela, ona me i sad voli koliko može od zeta. A
                        meni je sad prazno bez nje. Kad pogledam ljubav prema drugima to je samo
                        odblesak ljubavi prema sebi samome.
Došao je iz Beograda naš sused Nikola. On je pre dva meseca došao sa strane
                        gde je svršio studije, dobio službu i ubrzo se verio s nekom bogatom
                        gospođicom. Sad je došao da se vidi sa roditeljima koji su se zaželeli
                        jedinca. Ja sam njega nekad vrlo volela, a sad sam ga presrela dosta hladno.
                        Ali čuvam se od neljubaznosti. Mi se jedno drugoga baš ništa ne tičemo.
                        Detinjstvo je prošlo. Između naših kuća i sad stoji kapija koja se istina ne
                        otvara neprestano kao kad smo bili deca, ali prijateljstvo starijih nije
                        nimalo manje. 
Nikola ume vrlo lepo da priča. Večeras je govorio o slikama. To je meni nešto
                        sasvim novo vrlo me je interesovalo. On ne priča da se hvali išta je sve
                        video, već zato što voli slike, da obnovi uspomene i da nešto lepo preporuči
                        i nama. Nekoliko puta me je pogledao lepo otvoreno, srdačno i naposletku
                        rekao: „Kako si se ti promenila! Ličiš na Holandkinju, to jest, na jednu
                        sliku iz Holandske škole. I to je ono devojče sa crvenom kovrčavom kosom i
                        licem punim pega.“
— Da, malo se uljudila, i ona liči na devojku — reče mama i poče da ga pita o
                        verenici razne sitnice i naposletku da li je lepa.
— Lepuškasta — reče on prosto.
— A ti mu, Jelo, nisi ni čestitala — obrati se mama meni.
— Kako da mu čestitam kad ne poznajem njegovu verenicu? odgovorih ja.
On se osmehnu i pogleda me u oči tako vedro i lepo, da mi je bilo vrlo
                        milo.
— Sasvim — reče — ona ima pravo: neće da mi čestita praznom frazom, već
                        istinskim osećanjem. Još se ne miri sa društvenim formama. Moja je verenica
                        više mila i dobra, nogo lepa.
— I bogata? — upitah ja.
— Ne baš mnogo. Da može da se živi u udobnosti, na koju je navikla. 
On je otišao, a ja sam uzela ogledalo i ogledala kakva sam. On mi nije rekao
                        da sam lepa, već da ličim na sliku, ali i to i ono: to je ono devojče s
                        riđom kosom i pegama znači nešto. Zbilja, ja i ne znam otkad nemam više
                        pega. Meni se čini da se njemu dopala moja glava. Primetila sam da taj svet
                        sa strane pronađe nešto lepo i u onome što nije lepo. Od detinjstva mi se
                        govori kako sam ružna, lane su mi neke dobre duše čak savetovale da obojim
                        kosu — a sad će odjednom da ispadne da sam lepa. Sećam se Andersenovog
                        ružnog pačeta koje je postalo lep labud i milo mi je to upoređenje. Bilo
                        kako bilo, ja volim svoju kosu. Čini mi se da u njoj ima vatre i zlata. I
                        oči su mu lepe. Ostalo je malo nepravilno, ali su mi zubi divni u ružnim
                        ustima, a ja to više volim, nego lepa usta, a ružne zube. Ali našto sve to ?
                        Jesam li ja sujetna? Ne znam. Što je bio Nikola? On meni nije kavaljer; ja
                        kavaljere i dame i laskanje i udvaranje prezirem. On mi je drug iz
                        detinjstva, sused, skoro rođak. Ja znam da on nije polaskao ženskoj sujeti.
                        Sve je to zbog slika mene zainteresovalo. Priznajem volela bih da znam da li
                        sam lepa. Eto, baš ću da ga pitam.
Ovaj Nikola je vrlo prirodan i simpatičan čovek. Meni se čini da se svi koji
                        dođu sa strane ponašaju prema nama sa visine, sa po malo prezrenja  i sažalenja, a on je onaj isti Nikola koga sam od svih
                        mangupčića najviše volela. Jutros ja šetam po bašti i gledam kako su se
                        dragoljubi lepo rascvetali i uživam u svima nijansama njihove boje, koju od
                        svih boja najviše volim — kad on stade pred kapiju.
— Dobro jutro, Jelo. Šta radiš?
— Ništa ne radim, uživam. A kuda ćeš ti još sad? I kod nas je još rano za
                        posete.
— Tamo kuda ja idem sale su već uspremljene, ćilimi razastrti, sve blista od
                        čistote, i muzika je već počela. Hajde, hoćeš sa mnom u polje.
Mama iziđe iz kujne. Ja joj rekoh da bih išla.
— Idi - reče ona. — S Nikolom možeš ići kao s bratom. Samo nemojte dugo.
Njega je interesovalo da vidi ko sam ja i ispitivao me o svemu. Začudo
                        prirodan čovek. Zaustavi lepo seljaka i porazgovara se s njim. On voli ljude
                        i život, nije kao ja. Nisam ga ništa pitala što sam htela, već što je samo
                        došlo. Tata je došao na ručak kad smo se vratili.
— Vidite kako je sveža, — reče on tati — a sinoć je bila bleda. Šta znači
                        polje i kretanje.
Tata koji je bio ozbiljan i sigurno hteo da mi prebaci što sam zadocnila
                        razvedri se i reče:
— Hvala ti što si joj pravio društvo. Ona je poslednje godine mnogo oslabila
                        i promenila se. Da si je lane video, bila je sva život i radost. 
— Žao mi je što je, nisam video, ali ni ovako nije rđava. Prijatan ručak.
— Do viđenja, Nikola.
Danas je Nikola došao kroz našu malu kapiju i kazao mami i tati:
— Dopustite da ne budem zvaničan, već da dolazim na ovu našu zajedničku
                        kapiju koja nema ničega sa spoljašnjim svetom, koju volim zbog uspomena iz
                        detinjstva i kojoj ne bi hteo da dopustim da zarđa kao što je počela.
Svi su bili tu i opet mi nije ništa smetalo da se slobodno razgovaram s njim.
                        On je pregledao knjige na polici i pitao me jesam li čitala ovu ili onu. Mi
                        smo bili tako slobodni da „pravimo usmenu kritiku.“ I to je bilo vanredno
                        zanimljivo. On se nekoliko puta začudio mome mišljenju, nekoliko puta se
                        nije složio sa mnom, ali mu je očevidno bilo prijatno : i da se složi i da
                        spori. I tata se nekoliko puta iznenadio, ali pošto sam ja njegova ćerka, on
                        je pravio izraz kao da se tome već i nadao. Otkad sam čitala onu prokletu
                        knjigu, ja sam samo sticala mišljenja i sudove, a nikada ih nisam
                        iskazivala, osim ponekad samo pred čikom. Čudnovato da sam tako pametna u
                        Nikolinom prisustvu. To je svakako zato što je on prost, prirodan, a
                        naročito što je tako dobar. Meni se čini  da on ne zna suviše
                        mnogo, ali on voli sve što je lepo i dobro, voli nekako snažno, zdravo,
                        veselo. I on sam je lep i dobar i zato čovek mora da ga voli. Iznenadila sam
                        se: on prilično svira u klavir. Možda je to nešto naopako: ja volim kad
                        muškarac svira u klavir, a devojka u violinu. Prilično svira, ali kako peva!
                        Bože, činilo mi se da nisam u našoj kući, već da me je nešto ponelo u visine
                        blizu Boga, gde svi skrušeno padaju na kolena i i gde se ne može ne
                        verovati, jer se Bog oseća tu u blizini i ako ga niko ne vidi, jer svetlost
                        koja njega okružuje zasenjuje naše smrtne oči. Šta je to bilo u tome dubokom
                        muškom glasu što je tako uticao na mene? Ne znam. Molitva i ljubav. Ja nisam
                        ništa kazala i ako sam želela da još peva.
Posle smo svirali jedno parče u četiri ruke. Nije bilo dobro, ja sam tri puta
                        pogrešila. I onda me spopala moja zlovolja. On predloži da ponovimo, ja se
                        digoh od klavira i rekoh:
— Ne, ne mogu; ja ništa ne znam.
Oni tešili, a meni je bilo dosadno.
Deset je dana kako je došao Nikola. Proleće. Ja se vrlo malo spremam za
                        maturu, više razgovaram s njim. A i ovo pisanje dnevnika oduzima vremena.
                        Ali ga ja volim i ne bih ga se odrekla ni za šta. Metneš sebe preda se i
                        posmatraš se  nepristrasno kao da je to neko drugi. Danas sam
                        opet bila s Nikolom u polju. Noćas je padala kiša, a jutros vazduh svetao i
                        čist kao dijamant, zelenilo sveže, okupano, a u vazduhu se talasa nešto što
                        je sačinjeno od zdravlja i veselja. Žurili smo da stignemo brzo na breg,
                        brzim korakom kao deca: ne sme da se trči. Kad smo se ispeli i stali da se
                        izduvamo, ja, onako zadijana i smejući se, rekoh:
— Hoćeš li, Nikola, nešto da mi kažeš, ali istinu ?
— Hoću, ako mogu.
- Da li sam ja malo lepa?
— Zar ti ne znaš sama?
— Eh, ja ne verujem sebi. Svi kažu da sam ružna, a ja mislim da nisam. Ne
                        verujem ni njima, ni sebi. Kaži mi ti.
— Jelo, ja ne znam je li to lepota. Ti imaš dušu na licu, a ta je duša lepa.
                        Ti si neobična. Ja nemam sestru, ali kad bi čovek mogao sebi da izabere
                        jednu sestru, ja bih uzeo tebe, tebe jedinu, nikako dve sestre. Ima na tebi
                        nešto od plemenite rase. Ti si kao kalemljen cvet koji se razvija. Pratiti
                        to razvijanje, to bi bilo uživanje. Ti si kao ruža, ali ne žuta, već
                        ružičasta, ona što je zovu francuska ruža. Ako budeš htela, moći ćeš da
                        zaluđuješ svet, docnije, kad dodaš i volje tome što imaš, ali ja ne želim da
                        htedneš. 
— A zašto? Ja bih baš htela — rekoh ja, smejući se, da sakrijem silnu zabunu
                        i radost.
— Zato što bi tada morala i ti propatiti.
Jedan seljak jurio je ovcu koja mu se otela i nikako nije mogao da je stigne.
                        Nikola me ostavi, rekavši: Pričekaj! i odjuri. Prepreči put ovci, ona okrene
                        natrag, seljak je dočepa za vunu, Nikola mu pomože, seljak je veza i povede
                        po stazi.
— A ti, odakle si? — upita ga seljak pošto su svršili posao.
— Ja odavde, brate, iz varoši.
— E, baš ti hvala. Ko zna kad bih je uhvatio sam. Odvojio sam je od stada, a
                        njoj se ne ide.
Ja sam se smejala. On me pogleda.
— A ovo, je li ti mlada?
— Nije — reče Nikola.
— Nego sestra?
— Sestra — potvrdi on.
— E, u zdravlju. Hoćete u vinograd?
— Jeste.
Nikola se smejao. Meni je bilo malo nezgodno. Nikola reče:
— Eto, seljak misli da ti devojka s kojom idem mora biti ili „mlada“ ili
                        sestra, i on ne razume da čovek može da šeta po polju, već treba de ide u
                        vinograd, ili vodi ovcu na pazar.
- Praktičan je duh u našega seljaka — rekoh, smejući se, i osetih da mi već
                        nije više nezgodno. 
— Krasan je naš seljak — reče Nikola.
— Tebi je svaki krasan, jer si ti krasan.
— Amin — i on se osmehnu tako milo, da mu sve lice zablista.
Šetali smo i vratili se. Trebalo je samo saći niz brdo i onda smo kod kuće, a
                        nas je bilo žao da ostavimo polje. On predloži da se odmorimo na vrhu brda
                        pod velikim orahom. Ja nisam bila umorna, ali sam sela. Ućutali smo se.
                        Izgleda da i umor dođe kad ga izazoveš. Kroz moja stopala je nešto kucalo
                        kao električna struja i ja sam se podavala slušanju toga strujanja
                        života.
— Šta misliš, Jelo? — upita me on.
— Ništa, baš ništa. Što da mislim? Što čovek više misli, više se muči. Zar
                        sam izgledala kao da mislim? A je li, Nikola, voliš li ti mnogo svoju
                        verenicu.
Brbljala sam kao razmaženo dete i ne znam otkud i zašto mi dođe to pitanje.
                        On se zbuni.
— A zašto pitaš, Jelo?
— Rada sam da znam, pa da pričam po varoši.
— Ne znam kako da ti kažem, jer hoću iskreno. Nisam ludo zaljubljen. Dopada
                        mi se. Ona je vrlo nežna. Mnogi misle da se ženim zbog bogatstva. Ne bih
                        voleo da i ti tako misliš. Moji roditelji žele da se oženim i ja nalazim da
                        je tako bolje. Preporučili su mi nju, upoznali smo se, dopali 
                        se jedni drugima, njeni roditelji videli da ja nisam čovek grub, zavoleli me
                        i bilo im po volji da mi povere svoju nežnu ćerku koja im je sad jedinica,
                        jer su skoro izgubili drugu mlađu. Ja sam pristao na sve ponude, jer su sve
                        išle u moju korist. Imaju novaca, ja ga neću uzeti sebi; putovaćemo zajedno;
                        ona to voli. Nisam zaljubljen, simpatična mi je i mila, a to je zasad dosta;
                        ljubav će doći posle.
— A ako ne đođe, ako zavoliš drugu?
— To ne sme da bude — reče on i pocrvene.
Evo takav je on. Ali to, što je pocrveneo, nekako me je dirnulo, ne umem sebi
                        da objasnim, kako i zašto me je dirnulo. Kao da mi je nešto milo i kao da mi
                        je nešto žao. Apsolutno ne razumem, zašto me je toliko potresao, što je on
                        pocrveneo. Dopalo mi se valjda, što je on tako čestit.
Mošda zbog toga što nisam razumela svoje duševno stanje, ja sam se ućutala i
                        moje misli su lutale kao putnici kroz noć i kroz polja, č je staze ne
                        znaju.
— Jelo, — reče on blago, — vidi!
Trgoh se kao iza sna i okrenuh oči k njemu. On je lomio svojim lepim velikim
                        rukama jednu suvu granu. Pogledah granu sa čuđenjem. On se osmehnu i pokaza
                        mi očima našu varoš.
— Vidi, kako je lepo. 
Ali zar su lepe stvari tužne? Bila je neka magla tuge u njegovim inače tako
                        vedrim i bistrim očima, da mi se činilo, da mu kroz njih vidim srce i
                        dušu.
Ispred nas dolje pružala se naša varoš.
— Nije lepo što je lepo to što je dolje, već je lepo što smo mi gore.
On me pogleda.
— Kako ti je tačno to opažanje — reče i meni se učini, da sam kazala nešto
                        vrlo značajno i pametno.
Posle sme se opet ućutali. Nad nama je mirisalo mlado orahovo lišće i na nas
                        su padale žuto zelene rese, oko nas je bilo polje i sunce, a ispred nas
                        pružala se naša varoš i kuće, u kojima smo ugledali sveta, stajale su u
                        zelenilu spojene manjom kapijom i izgledale tako male, da su me nečim
                        potsetile na Nikolu i mene, kad smo bili deca i držali se za ruku
                        oduševljeni idejom kakve nove igre. A nas dvoje, ta nekadašnja deca, sad
                        ljudi, sedeli smo na visini kao gospodari prošlosti i sadašnjosti. Neka
                        veličina je bila oko nas i u nama, i neka tuga bila je u toj veličini, a
                        vreme kao da nije prolazilo, kao da je stalo, da se odmori.
— Jelo, — reče on najzad — hajdmo, zadocnićemo.
— Dakle, vreme ne stoji — prenuh se ja. 
Neki umor i lenost tek me tada uhvatiše i nije mi se nikako ustajalo.
— Oh, tako je dobro ovde, ne bih išla kući.
— Da, ali treba.
Ja ustadoh i rekoh:
— Imati one, koji te vole i brinu za tebe, znači nemati slobode.
— A ti tako mnogo voliš tu slobodu?
— Volim i njih i slobodu, pa zato nikako da steknem harmoniju između
                            treba i želiš.
— Ko voli, taj nije slobodan.
— Da, Nikola, ali neko i ne voli i nije slobodan. Lakše, lakše, Nikola, ti si
                        mnogo bled.
— Takva mi je boja — osmehnu se on.
Rastali smo se žurno pred kapijom.
Nikola danas nije dolazio.
Nikola danas nije bio kod nas. Zašto? Imao je posete, ili me već upoznao i ne
                        interesujem ga više?
Nikola nije dolazio. Međutim bio je u svojoj bašti; čula sam da zviždi.
On je danas išao sam u polje. Zašto mene nije zvao? Zar je tako brzo sve
                        prošlo?
Danas je prošao, a ja ga viknuli:
— Kuda, Nikola?
— U polje. Hoćeš li ?
— Neću.
On stade, on uđe. Kad je mislio da hoću, on me pozvao nekako nemarno,
                        neiskreno; a kad je čuo moje odlučno neću, on se iznenadio i ušao.
- Zašto nećeš, Jelo?
Pogledah ga u oči; one su bile iskreno i dobre.
— Zato, što me posle šetnje po polju spopada neka tuga, neka strašna tuga,
                        koju ne razumem. Ja sam jedared bila nesrećna, ali sam znala zašto. Ovo nije
                        nesreća, nije ni svest svoje sićušnosti i nemoći pred prostorom i veličinom,
                        nešto veće i teže od toga, neka vasionska tuga, ako bih mogla tako da kažem.
                        Da li možeš da razumeš ?
On me je gledao i kao starao se da shvati. I ja sam njega gledala u oči.
                        Odjednom njegov pogled nekako zatreperi, zatreperi kao plamen od sveće na
                        vetru. Htedoh da vidim što je to, ali i meni kao da zasenuše oči od toga
                        treperenja i ja skrenuh pogled u zemlju.
— Onda do viđenja, Jelo! — reče on nekim čudnim prigušenim glasom i ode sam.
                        A mene je i kod kuće spopala moja vasionska tuga. Šta je to što liči na
                        grižnju savesti, a nije, jer krivice  nema ? Kakav je to bol kao
                        bol od nesporazuma, kad smo se mi uvek tako lepo razumeli?
Nikola opet nije dolazio. Već je i mama pitala što ga nema. Ne razumem.
                        Dobro, ne razumem, ali zašto mi je teško? Uostalom on nije dužan da mene
                        zabavlja i da me vodi u polje. Bojim se, da ga nisam čime uvredila. Kad ja
                        nisam htela nekoga da uvredim, onda ga nisam ni uvredila. Moja je savest
                        čista, a ako je on nešto pronašao, to je njegovo. Ali Nikola nije takav
                        čovek. Eto ti moje sudbe; štogod imam prijatno i lepo, ja izgubim. Došao on,
                        ponova se upoznali, duša moja pomislila radosno: eto čoveka, eto prijatelja.
                        I kroz nekoliko dana on je sit tvoje sveže duše, koja se razvija kao
                        kalemljena ruža. A vi, sujetna gospođice, kako ste se radovali tim rečima.
                        Ipak sve to nije uzrok; ima nešto jače, osećam. Naopako, valjda se on nije
                        uplašio, da se ja ne zaljubim u njega? Za to bih ga mogla odmah omrznuti.
                        Trebalo je reći mu svoje misli i pokazati mu svoje preziranje prema tim
                        stvarima. Ali on mi je bio tako mio, tako drag. Otkad se naš Mika oženio i
                        živi stalno u Beogradu, nijedan drug, nijedan poznanik nije me zanimao ni
                        blizu kao Nikola. Ah, moram mu reći.
Danas je bio Nikola. Došao rano posle podne i radosno saopštio, da sutra ide
                        u Beograd. Pisali mu tast i verenica, da su tamo u gostima kod rođaka (ja
                        sam mislila, da je ona Beograđanka) i zvali ga, da se dogovore o svemu i da
                        ugovore dan venčanja. Reče, da se nije nadao tako brzom odlasku, zato je sad
                        došao, da porazgovara još malo s nama, a kad mu majka spremi sve za put,
                        doći će i ona s ocem, „da posedimo kao u stara vremena“.
— Kako se raduje i kako žuri da vidi verenicu! — reče mama ljubazno.
— Ah, ne, čini vam se. Uostalom, tako bi trebalo da bude — osmehnu se on. —
                        Glavno je da ja volim kad imam neki posao da ga svršim što pre. Oni opet
                        odlažu venčanje, što su još u žalosti. Sad videćemo.
I Nikola promeni raspoloženje, kao da pade u brigu, što, oni odugovlače
                        „posao“. Tata kao uzgred reče:
— Ako bi odložio put do prekosutra, mogao bi da povedeš i našu Jelu; Mika i
                        snaja neprestano pišu da dođe makar na dva, tri dana; kažu, deca su se jako
                        zaželela tetkice.
Ja se namrgodih, a Nikola reče radosno:
— Hoćeš li, Jelo?
— Ne znam, ne bih.
— Zašto? — poče on ubedljivo, — Vredi to  pred maturu misliti
                        malo o nečemu drugom. Hajde. Polja su sad prekrasna, cvetale divlje ruže i
                        perunike, šume olistale, a voz samo leti, ostavljaš jedno lepo i nalaziš
                        drugo. A tamo, videćeš Miku, snaju, decu i moju verenicu. Ja ću se starati,
                        da ti ne bude dugo vreme: ići ćemo u pozorište, u Topčider i t. d. Ja sam i
                        zaboravio: i mene je Mika molio, da te dovedem. Hoćeš li? A posle uči
                        latinski koliko ti volja.
On je govorio iskreno, a to je bilo tako primamljivo, da ja rekoh:
— Dobro, ali sutra, ne ću da odlažeš zbog mene. Ja se mogu spremiti za pola
                        sata.
Posle su došli svi: Nikolini roditelji, čika, sestra i zet. Zet i Nikola su
                        se prepirali o politici. Zet je potukao Nikolu. Ja se u tome baš ništa ne
                        razumem i bilo mi je dosadno. A Nikola se svađao, i posle su se opet svi
                        smejali i voleli ga.
Ja sam spremna. Eto, sve je čisto i jasno i mi smo krasni prijatelji, a moja
                        pametna glava šta sve nije izmislila. Vrlo sam raspoložena i prijatno
                        uznemirena. Svakako biće šta da se zapiše, kad se vratim, a sad — pod
                        ključ.
Došla sam iz Beograda. Za četiri dana toliko utisaka da mi se čini bar je
                        nedelja dana bila. Kod kuće ti prođu meseci jednoliko, pa, kad se  obazreš, i ako te je jela dosada svakog dana, čini ti se da je brzo
                        prošlo, jer nemaš čega da se sećaš. Kad je pošao voz, meni je bilo tako kao
                        da putujem u slobodu, u daleki svet, kao što sam uvek želela. Nikola je bio
                        pažljiv. To tako treba i to nije ništa neobično, ali to je tako prijatno.
                        „Daj kartu dati čuvam; sedi ovde, zgodnije je; daj torbu da ti popnem gore“
                        i t. d. U vozu su svi daktali, kukali kakve su to žege početkom maja,
                        izlazili, ulazili, otvarali prozore i brisali znoj garavim džepnim
                        maramicama. Čudnovato, ja sam baš osetljiva na vrućini, ali tada je nimalo
                        nisam osećala. I Nikola se nije žalio. Mi smo razgovarali tako zaneto, da
                        nismo opažali vrućinu.
— Baš dobro što si se rešila. Vredi to pred neki ozbiljan događaj malo
                        propraznovati, proputovati, kako mi kažemo. A šta misliš posle da studiraš
                        ?
Nisam imala onu nervozu kao kad putujem sama: da dobro promenim voz, da negde
                        ne ostanem, da nađem nosača i kola. Sve je išlo glatko kad je tu bio Nikola.
                        Moj brat i njegov stariji sinčić su me dočekali. Oni su se radovali meni, a
                        ja sam se radovala njima i tome što mi se raduju. Nikola je otišao svojoj
                        verenici.
U veče smo Nikola i ja išli sami u pozorište. Ne znam kako se to desilo. On
                        je uzeo dve karte došao i odveo mene. Ja se do ovog trenutka 
                        nisam zapitala zašto nismo zvali snaju i Miku i zašto on nije poveo i svoju
                        verenicu. Možda zato što je u žalosti.
Davala se Mona Vana. Ja, sirota mala palančanka, nisam ni znala da postoji
                        Meterlink. Mnogo me je uzbudilo. Ima u njemu nešto tajanstveno i duboko čemu
                        se uvek čovečja duša odazove zvukom za koji je mogla i ne znati da ga ima.
                        Strepiš i čekaš ono što će doći, i znaš šta će doći, pa ipak kad đođe, ti se
                        silno uzbudiš i ako je sve bilo bez patosa sasvim prosto izraženo, kao da
                        Meterlink nije ni govorio, već kao po klaviru u pomrčini potražio zaspale
                        tonove u našoj duši. Gledala sam Nikolu. On je bio bled i uzbuđen i ćutao
                        je. A kad smo pošli u pozorište, bio je veseo i govorio mi kako mi imamo
                        svega tri glumice i tri i po glumca; ostalo su dekoracije, i to rđave.
Drugog dana dođe Nikola odmah posle ručka. Popio kafu, pa me pozvao da
                        šetamo, a posle, kad bude vreme za posete, da idemo njegovoj verenici.
                        Šetali smo glavnom ulicom. Ćutali smo, bili smo skoro tužni, kao da smo još
                        pod utiskom Meterlinkovo drame. On reče:
— Ne ide se ovuda lako, kao kroz naša polja. Sve te pomalo zanima i sve ti
                        pomalo smeta. Ja nikako ne marim za ovo guranje.
— Meni ništa ne smeta, a sve me zanima —  rekoh ja jer sam sa
                        zadovoljstvom posmatrala šetaoce koje ne poznajem. Iznenada Nikola me uhvati
                        pod ruku i uvede u jedan dućan. Cvećarnica. On izabra jedno petnaest
                        najlepših ruža i dade mi ih. Kako su divno mirisale! Otišli smo na
                        Kalimegdan. Sve mi je bilo lepo i prijatno, samo mi nije bilo prijatna misao
                        da idem među nepoznate ljude, da se upoznajem i da govorim ljubaznosti. Još
                        ako im se ne dopadnem, pa me predusretnu hladno. Kome treba to poznanstvo?
                        Ali kako reći to Nikoli? Bilo bi mu bez sumnje žao. Eto njemu treba da se
                        upoznamo.
Posle četiri sata otišli smo u jednu bogatu kuću. Neka lepo odevena devojka
                        nas uvede u jednu veliku gostinsku sobu. Mi sedosmo, a ona se pokloni i
                        iziđe.
— Bože, zaboravili smo da ponesemo i Nati cveća — šapnu Nikola, ljuteći se na
                        sebe.
— Pa evo ovih ruža, sasvim su sveže, daćemo joj njih.
— Eh, pa te sam ja tebi dao, Jelo, — nasmeši se on malo bolno. — Nemoj.
— Ne, ne, daćemo joj. Ona ne zna da si meni dao. Nas dvoje dolazimo njoj u
                        posetu i donosimo joj cveća. Drukčije bi bilo nezgodno.
— Da, da, nezgodno, imaš pravo. Hvala ti — reče on postiđeno i zbunjeno.
Meni je nekako bilo hladno u tome salonu i  gotovo me je bilo i
                        strah. Dođe jedna stara ljubazna gospođa, Nikolinog tasta sestra, i
                        porazgovara malo s nama. Zatim uđe verenica s ocem. Ona je u crnoj haljini
                        sa svilenim čipkama i ako je obučena lepo i po modi izgleda vrlo skromno. To
                        mi prvo pade u oči. Zatim videh tamno ali čisto lice sa dobrim plavim očima
                        i smeđom lepo očešljanom kosom. Ona priđe Nikoli tiho sa radosnim pogledem.
                        Jeste, ona njega već voli. Ona je unapred volela čoveka za koga će se udati,
                        Nikola je došao, on joj se učinio taj i ona je svu ljubav poklonila njemu.
                        Ona je zaista vrlo mila i on će je zacelo voleti i biće srećna. U Nikolinom
                        ponašanju prema njoj ima mnogo pažnje i nežnosti, ali i neke velike
                        ozbiljnosti, gotovo tuge. Zar je tako veliko to poštovanje žalosti? Meni je
                        ona simpatična, gotovo je volim, ali ne razumem zašto jedva čekam da odem od
                        njih i zašto se i ja osećam tako strahovito tužnom i kao da sažaljevam tu
                        bogatu devojku i srećnu verenicu. To nimalo nije logično. Mora da je to zato
                        što je ona u crnini, a na moje nerve utiču boje. Znam kad sam pre godinu
                        dana bila nesrećna, rešila sam da uvek nosim crninu, ali ubrzo sam to
                        rešenje izneverila, jer nisam mogla više da izdržim tu boju.
I ona i njen otac lepo su me dočekali. Nikola im je i pisao i pričao o meni.
                        Kad sam joj  predala ruže, kazala sam: Nikola ih je kupio, a ja
                        sam ih donela. Ona se obradovala i zahvalila prvo meni, pa onda njemu.
Njen je otac od onih ljudi koje mi u gimnaziji zovemo „karakter“. Prečanin,
                        bogat trgovac crnomanjast i prosed, energičnih crta i živih očiju koje kao
                        da se ni pred čijim pogledom nisu obarale, rado je davao Nikoli svoje jedino
                        dete mada mu je taj rastanak teško padao. Umeo je odmah da ga oceni. Malo
                        posle on ostavi nas dve da razgovaramo, a Nikolu uze za ruku i odvode u
                        drugu sobu. Kad su se vratili, videla sam na Nikoli promenu. Šta li mu je
                        govorio? Da ga nije nešto prekoreo? Da nije što sam ja došla? Koješta! Ali
                        zašto je Nikola crven i kao postiđen? A Natalija ili ne obraća pažnju na to,
                        ili zna u čemu je stvar; ona pita meno i dalje o našoj i Nikolinoj kući, o
                        njegovim i mojim roditeljima i kaže da i kod njih ima takvog prijateljstva
                        koje je jače od srodstva. I tako dalje. Nikola me prvi potseća da idemo, oni
                        nas zaustavljaju, ja posedim još deset minuta i onda ustajem. Mi još malo
                        šetamo i ja kažem Nikoli sasvim iskreno i slobodno:
— Ama meni se čini da si ti, koji si inače tako prirodan čovek, malo zvaničan
                        sa svojim tastom i verenicom i ako je jasno da te oni mnogo vole. 
— I ja sam primetio. Eto, cela ta poseta je bila nekako zvanična. Pravo da ti
                        kažem, sve sam se bojao i da tebi nešto nije nezgodno.
— Ako ćemo istinu da govorimo, jeste, bilo mi je nezgodno, osećala sam se kao
                        da nisam na svome mestu, nekako smeteno, neprirodno i laknulo mi je kad sam
                        otišla. Takva sam ja kad uđem među nepoznate ljude. Međutim Nata mi se vrlo
                        dopada i mi ćemo bez sumnje postati prijatelji.
Nikola me dovede kući, Mika i snaja ga ustave na večeru. On ode negde i
                        donese hrpu cveća meni i puno igračaka i bonbona deci i kaže mi da ćemo opet
                        u pozorište.
Mene su u pozorištu gledali kroz dogled. Imala sam bledu braon haljinu sa
                        samotom zagasito braon i vrlo mnogo žutih ruža. Znam da je to lepo stojalo
                        mome belom licu i vratu, mojim crnim očima i mojoj riđoj kosi. Ja sam bila
                        malo opijena: izgleda da sam ja u Beogradu baš lepa. Posle prvog čina jedan
                        namođen gospodin stade ispod naše lože u upita Nikolu francuski:
— Je li to tvoja verenica?
— Nije — odgovori Nikola srpski.
— Pa ko je onda? — nastavi on kako je počeo.
— Moja zemljakinja — reče i Nikola sad francuski. „Une
                            jeune fille do mon pay“ — tako  je on kazao sa
                        nekim ponosom, nalik na patriotizam.
— Dakle, sestra? — pitaše dalje onaj.
— Tako nešto.
— Baš mi je milo što ti nije verenica.
— Zašto ? smejao se Nikola. — Da nemaš nameru ti da je prosiš?
To je bilo već suviše. Ja se uozbiljih i počeh da se ljutim i na Nikolu.
— Hoćeš li da me upoznaš sa njom?
— Neću — reče Nikola.
— Zašto?
— Zato što si budala i što si je uvredio.
— Čime?
— Što misliš da je ona ili gluva ili da ne razume francuski.
Ja se nasmejah skoro glasno, mlađi gospodin se zbuni, svetlost se ugasi kao
                        po narudžbi i poče drugi čin. Neki francuski moderan komad u kome su se
                        bekeljili neki ljubavnici koji su bili odvratni sa svojim prostačkim
                        poljupcima. Jedna baba ispred nas ustade za vreme toga dijaloga, lupi
                        sedištem od stolice i iziđe s takvim negodovanjem da sam se i nasmejala i
                        zavolela je toga trenutka.
— Vidiš, Nikola, i ja bih ovako izišla. Ali mi ćemo ostati do kraja, jer ne
                        volimo da budemo smešni.
No nije samo zato: prosto nije nam se išlo  kući pre nego što smo
                        morali. Svršilo se. Komad me je potsetio na Tolstojevu knjigu koja mi je
                        nekad mnogo zla pričinila i ja sam se razmislila, razmislila o ružnim
                        stvarima iz života koji nekad ima tako lepo i primamljivo lice. Išli smo
                        kroz poluosvetljene ulice i ćutali. Mene odjednom potrese jedna misao koja
                        mi dosad nikad nije dolazila na um. I htedoh odmah da se uverim.
— A ti, Nikola, — rekoh — ti nisi kao oni, je li?
On je ćutao, kao da je naslutio i kao da je čekao da se izjasnim, da me bolje
                        razume.
— Hoću da kažem: ti nisi kao ovaj u pozorištu, ne, takav, tako glup ti ne
                        možeš biti, nego ja mislim da si ti dobar i pošten u svemu, apsolutno, da si
                        bolji nego svi drugi... Znaš, ja znam, čitala sam jednu strašnu Tolstojevu
                        knjigu i bila sam užasno nesrećna. Ali ti, ti nisi takav, je li?
On je ćutao. On je sad razumeo i ćutao je.
— Možda se varam?
— Varaš se, Jelo ...
Sad sam i ja ućutala. Jeste, uvek se ja varam. Oboje smo bili kao utučeni.
                        Kad smo se pred kapijom rastajali, on mi ćuteći pruži ruku, kao da se bojao
                        da me oslovi. Mene odjednom obuze neko milosrđe i velikodušnost i praštanje
                        i ja rekoh brzo:
— Nikola, ne mari ništa, Boga mi, ne mari. 
Da li je on to razumeo kako sam ja mislila: opet si ti dobar i opet možeš
                        biti voljen. On mi stisne ruku i ode.
Još dva dana sam ostala u Beogradu. Nikola je pre podne išao verenici, u
                        podne dolazio k nama, posle podne išao njoj, a uveče opet dolazio k nama.
                        Svadba je odložena do nove godine, jer njena majka nije mogla da dopusti da
                        bude ranije kako je Nikola želeo. Primetila sam da ta dva dana baca mnogo
                        novaca, baš ga nemilice rastura. Rekoh mu to. On se osmehnu:
— Šta ću? Naterao me onomad tast da uzmem deset hiljada, kaže: možda imaš
                        dugova, a ja dugova nemam. Prvo sam se opirao, pa kad se on skoro naljuti,
                        ja uzeh. A sad ne znam šta ću s njim.
— Ah, zato si ti onako izgledao!
— A ti si zar primetila? — upita on i pogleda me tako zahvalno i nežno, da
                        moradoh da progutam jedno uzbuđenje.
Cela ta dva dana on se ponašao tako kao da mi je za nešto zahvalan: kao da je
                        i on nešto bio kriv, a ja mu oprostila. I to je dodalo nove čari našem
                        prijateljstvu — iako je to zbog onoga.
Ispratili su me i došla sam kući. Brbljala sam da me već grlo zabolelo. Čika
                        se naročito interesovao za Nikolu, za njegovu verenicu i oca. Mora da se i
                        njemu mnogo dopao.
Treba sad da prilegnem na posao, ali meni je tako dosadno i učenje i
                        polaganje mature. Sve mi izgleda besciljno. Čini mi se da sam se u Beogradu
                        razmazila. Ispiti preda mnom, a ja bi htela ložu i pozorište i da me gledaju
                        kroz dogled i Nikola da me hvali što imam tako mnogo ukusa. Sujeta. Sve je
                        sujeta i ništavilo i ja se tako osećam bedna i nesrećna. Još bi mi trebalo
                        da krunišem svoje školovanje da padnem na maturi. Da li se i moj dragi čika
                        toga boji? Ne verujem; on tako mnogo ima vere u mene. Ali on često dođe u
                        moju sobu, da vidi kako se spremam i pita me šta ne znam, pa mi objasni.
                        Ponekad zaboravimo posao i pričamo o drugome, najviše o Nikoli. I tako
                        osećam da mi je čikina duša bliska i tako mi je draga njegova ljubav i
                        pažnja.
— Ali, čiko, zašto vi tako brižno i tako tužno pogledate ponekad u mene?
Čikine uvek iskreno i vesele oči kao da beže ispred mojih i on se kao
                        slučajno zagleda u poneku knjigu i osmehne se i kaže:
— Žao je čiku njegove Jele. .. Eto svršićeš maturu i otići od nas ... Bojim
                        se ... i žao mi je...
Moja je duša prepuna nežnosti i na te reči zatalasa se gorko jezero suza i
                        hoće mi se da proplačem pred čikom i da mu ispričam ceo svoj mali život i da
                        ga pitam zna li on zašto je meni tako strahovito teško na ovome svetu. Ali i
                        moje oči  pune suza obaraju se dole i ispod mokrih trepavica
                        traže spasa u crnim slovima knjiga. I beli zubi grizu rumene usne i Jela sa
                        osmehom koji je ne znam zbog čega gorak kaže:
— Ah, posle mature dolazi život pun slobode i lepote.
— Moje dete, život nije uvek tako lep kao što izgleda. Treba se boriti, treba
                        pobediti.
Sad je dockan, čiko, da mi to govorite. Znam ja odavno da život nije lep. Vi
                        ste ranije štedeli vedru dušu vaše ljubimice, a ona vas je zato mrzela. Kako
                        je ovaj život pun nepravde, nesporazuma i jada.
Položila sam maturu odlično. Smešno je: što sam se i bojala. To je zarazno:
                        svi se boje, pa i ja, a kad ispiti prođu, mi se otreznimo od straha i svima
                        nam se čini da je tako lako bilo i da je sasvim prirodno što smo položili; a
                        onima što su pali baš je zato i krivo: čini im se nepravedno ili slučajno su
                        pali, a trebalo je položiti. Tata je čuo da je moj pismeni bio slavan. Meni
                        se čini da zato imam dnevniku da zahvalim. Otkad njega pišem, mnogo se bolje
                        izražavam pismeno. Bože, koliko je lakše govoriti! Kažeš reč, dve, pogledaš
                        u oči, osmehneš se i pogledom pitaš: razumeš li ? — i sve je gotovo: on
                        razume. Dobila sam depešu od Nikole i Nate, od Anke, i snaje i dece —  čestitaju. Tata se već odmah pohvalio Anki. Naša devojka kaže:
                        Bože, gospođice, kao da ste se isprosili. A ja njoj kažem da je ovo bolje od
                        toga. Priznajem meni je vrlo milo što sam svršila školu. Dosad sam učila što
                        sam morala, a sad ću ono što volim.
Znam, da je mama plakala i molila tatu, da mi ne dopusti da idem u Beograd.
                        Razumem: njoj je teško da ostane bez mene, ona me voli — ali šta bih ja
                        radila sad kod kuće? Umirati od dosade, a tamo, malo dalje, puno znanja,
                        milote i života, samo treba zahvatiti. Mama svoj egoizam pravda time, što
                        sam ja nežna i slaba, neću umeti da se čuvam, ozepšću, radiću mnogo,
                        razboleću se i t. d. Ja svoj egoizam obrazložavam ovako: Zašto ste me dali u
                        gimnaziju, ako sad neću da učim dalje? Vi, tata, barem uvek ste želeli, da
                        ja nešto postignem sa svojim sposobnostima, a sad kad je meni jedina radost
                        i jedino uživanje studija, vi ste popustili, kao neki starac, maminoj
                        slabosti i ljubavi. Vi me volite, to znam, ali volite me mene radi, a ne vas
                        radi. A ja vam obećavam, da ću se tako čuvati, da nikad ni kijavicu neću
                        dobiti. Ja slaba? Pa ja mogu da pešačim pet sati i da pojedem celo pile. I
                        tako dalje. Popustili su, razume se, da su morali popustiti. Ja sam jača.
                        Moja je volja puna snage mladosti.
Već sam dva meseca u Beogradu, a ništa nisam pisala. Ja mnogo volim Beograd.
                        Tu te niko ne poznaje, niko ne vodi o tebi računa i kad si ti pošten čovek,
                        a nemaš ni na koga da se obazireš, onda imaš punu slobodu, da živiš kako
                        voliš i da radiš šta hoćeš. Gimnazija i Velika Škola — kakva razlika. Volim
                        moju školu. Ona mi je najdraža kuća u Srbiji. Svega znanja i sve lepote ima
                        tu i sve je svačije: svaki besplatno može uzeti koliko mu snaga dopušta da
                        ponese. Kad se uveče vraćam sa časa, a elektrika sveti i svet se šeta, ja
                        bih poletela od nekog oduševljenja. Spadam i u taj svet, što ide bez cilja
                        (da li bez cilja?), i u jedan drugi viši svet, koji je moja škola, profesori
                        i drugovi; imam i treći svet: ja sama sa svojim dnevnikom. I niko ti ne
                        smeta, ne dosađuje, ne pravi primedbe. U svojoj sobi se osećam kao carica.
                        Imam i krunu na glavi. Ja nisam ni slutila, koliko sam lepa i koliko je
                        blago moja kosa.
Hoću da naučim sve, što je od vrednosti, hoću da poznam sve što je veliko,
                        hoću da se okružim samo onim što je lepo. Moja je soba vrlo ukusno
                        nameštena. Imam i cveća, samo zelenog, ali uvek zelenog. Ja volim palme.
                        Izgleda da ja volim egzotične stvari. To se, kažu, zove snobizam. Ne
                        verujem, da je to kod mene nešto veštački. Ja volim palme, što su uvek
                        zelene, što su krupne, što su njihove lepeze lepše od svih veštačkih lepeza
                             i što su njihove slike tako fantastične, da me prenesu u
                        daleke tropske krajeve. I kad su meni palme, kojih mi nemamo, lepše od
                        šimšira, koji takođe volim u bašti, ali koga nisam željna, onda zašto da ih
                        ne volim i da se bojim kakvih prekora? Sve je lepo i sve mi je prijatno.
                        Radim za školu, čitam, pišem kući i čiki, zadovoljna sam, a opet mi je nešto
                        prazno, nešto mi ne dostaje. Čovek je nenasito stvorenje. Uvek traži još
                        nešto.
U kući sam zadovoljna, i suviše. Mika i snaja mi čine mnogo više, nego što
                        sam ikad mogla zaslužiti, deca me obožavaju, samo Nikola kao da me je
                        zaboravio, a to mi je tako žao ...
Danas mi dolazio Nikola. — Odavno se nismo videli, — reče — pa sam baš osetio
                        potrebu, da se malo porazgovaramo. Ti zauzeta školom, ja opet spremanjem
                        kuće i pisanjem pisama verenici, tako ti se spleli važni poslovi, da sam se
                        već uplašio zaboravićeš me i, eto, došao, da te potsetim.
Tako on priča i čini mi se i onaj je stari, a i promenio se. Malo mi izgleda
                        smeten: kao i raduje se što me vidi, a ovamo opet govori, da je došao na po
                        sata, jer žuri na posao. Došao na po sata, a ostao dva i po. Zagovorili se o
                        školi, o profesorima, o knjigama. Bože, o tako mnogo stvari ima čovek da
                        govori s nekim, koji mu je mio, a s kojim se davno nije video. Nikola se  posle raskravio i postao onaj stari, veseli Nikola. Bojim se da
                        ta duga porodična žalost njegove tazbine ne utiče rđavo na njegovo
                        raspoloženje. Ustao je i još je pričao, zagledao saksije sa cvećem i
                        kazao:
— Čoveku je prosto žao da ode od tebe. Zato ja ne smem ni da dolazim često.
                        Cveće, cveće kako je lepo.
— Da, samo ništa ne cveta — rekoh ja. On me pogleda s divljenjem -— da sam
                        zadrhtala od toga pogleda — i reče nežno:
— Znam, da to nisi udesila hotimice, već instinktivno. Kad ti nisi tu, onda
                        ništa ne cveta.
Mene to obradova i odgovorih sva rumena:
— Ruža se razvija, je li ?
— Da, razvija se. Zbogom, Jelo!
Umro je H. tako važna ličnost, tako važna smrt. Pratnja je bila osobita. Ceo
                        Beograd je bio, cela Srbija, — i ja. Ja volim gomile. Mraz je bio
                        nezapamćen, a ja sam išla do groblja. Zašto? Zato što je Nikola nosio jedan
                        venac od prirodnog cveća. Videla sam ga samo pred crkvom. Učini mi se mnogo
                        bled. Svakako od hladnoće; mislim da je prema pokojniku prilično ravnodušan.
                        Na tako velikim pratnjama koje liče na litije čovek gleda vence, mrtvačka
                        kola kao plast cveća, posmatra svet, a gotovo i zaboravi na onoga koji  leži ispod toga cveća i zbog koga se skupio toliki svet. Dugo
                        smo stajali pred crkvom. Pade mi u oči da su sve to ugledni ljudi što nose
                        vence, jastuče s ordenima, krst i ostalo. Ne znam ko je našao Nikolu i njemu
                        nametnuo taj posao, samo ja mu nisam nimalo bila zahvalna. Mislim da se i on
                        nije osećao zadovoljan tom počašću. Podigao jaku od kaputa, pobledeo, ruke
                        mu bez rukavica. Mraz štipa, a on drži bele i crvene karamfile i stoji i
                        čeka. Bi mi nešto teško. Naopako valjada to nije neka etikecija. Pa njemu će
                        se prsti smrznuti. Ja ga uporno gledam. Malo posle on diže oči i traži nešto
                        — moje oči koje su ga gledale. Pozdravi me osmehom. U toj ogromnoj masi
                        sveta niko ne vidi taj osmeh, samo se mene tiče i samo je meni mio. Ja mu
                        očima pokazah na ruke, on on slegnu ramenima. Izvadih iz mufa svoje ruke i
                        pokazah mu kako se navlače rukavice. On klimnu glavom. Nekom čoveku dade da
                        pridrži venac, a on nađe jednog gospodina, progovoriše dve tri reči i
                        promeniše rukavice. Nikoline su bile žute, skoro crvene. Sad je stojao kao i
                        pre preko puta mene, samo je imao crne vunene rukavice. I meni je bilo
                        lakše. On se još jednom osmehnu zahvalno i šutio i kao prekorno. Opelo je
                        bilo vrlo dugo. Mnogo su božje sluge preporučivale Bogu velikoga političara
                        i dugogodišnjeg ministra. Ali meni nije bilo dosadno to čekanje. 
Bilo je mnogo govora. Neke nisam čula, neke bih volela da nisam čula, a neki
                        su bili lepi. U povorci koja je išla za sandukom ja sam sve više zaostajala
                        sa gospođom sa kojom sam išla i koja mi je nešto pričala. Na ulasku u
                        Kralj-Aleksandrovu ulicu mnogi se vratiše, mnogo sveta sede u tramvaje i
                        kola, pa ipak nas je dosta ostalo i pešaka. Zapitah gospođu hoće li i ona do
                        groba, ona reče da hoće. Kod kuće je ništa lepo nije čakalo. Mraz je cičao
                        pod nogama pesmu svireposti i ledenim vetrom obasipao obraze i oči, a masa
                        sveta gazila je kroz gomile snega i nosila groblju prirodno i veštačko cveće
                        i čoveka koji se nikad nije zanimao cvećem. Odjednom, t. j. ne odjednom, već
                        polagano kao neko buđenje iz obamrlosti, dođe mi u svest pitanje: Šta je
                        ovo, gde sam ja i kuda idem? Ovaj svet i ovaj mrtav čovek, šta su oni meni,
                        zbog čega se mrznem? I jedan vedar osmeh odnekuda dođe i potseti me da tamo
                        daleko napred ispred sveta i mrtvačkih kola ide Nikola koji je bled od
                        hladnoće i da ja zbog njega idem i da zebem što on zebe. I pomislih da sav
                        taj svet i taj mrtvac nisu meni ništa i da mi je on jedini drag, da mi je on
                        sve. I to saznanje ne učini mi se ni teško, ni strašno, samo neizmerna
                        milina me svu obuze i meni se odjednom učini da vazduh postade topao i da po
                        snegu sinuše crvene varnice. I odmah posle neizmerne miline naiđe neizmerna
                             tuga, i ja je poznadoh, onu moju vaselensku tugu, poznadoh
                        je i setih se da sam je videla i u njegovim očima i odjednom kao da grom
                        pade na me: osvetli sve i ubi me u isti mah: pojmih sve i saznadoh da i on
                        mene voli i da sve to sad stečeno blago treba odmah zakopati u groblje sa
                        ovim tuđim čovekom. I uplaših se da ne padnem i rekoh gospođi da ne mogu
                        dalje. Ona reče da i ona ne oseća da gazi svojim nogama i ponudi se da
                        svrati kod mene, da se ugreje. Nije se imalo kud, ma da sam mnogo želela da
                        ostanem sama, da mislim slobodno, da vidim šta je to sa mnom. Spremila sam
                        čaj i ugostila gospođu, ona mi je nešto pričala, a ja sam je slušala kao
                        izgubljena, ne razumevajući ništa. No pošto je i ona, sirota, jedna
                        izgubljena duša, nije ništa primetila. Jedva jednom ona ode, ja potstakoh
                        vatru i zavalih se u naslonjaču preumorna i fizički i duševno — kad opet
                        neko kucnu. Uh!
— A! Nikola!
— Ti si valjda umorna. I ja sam. Sedi i ćuti, ne bi hteo da ti smetam.
— Ima ljudi za koje nikad nisam umorna i koji mi nikad ne smetaju.
— A ima li ih mnogo takvih?
Ja sam ga gledala, a ne odgovorih. I on je mene gledao i u sutonu te studene
                        večeri njegove su oči bile tako sjajne, tako tople za mene, tako  pune ljubavi za mene, da sam htela da jaučem od bola. „Treba se boriti i
                        pobediti“ odjednom mi dođoše na um čikine reči i ja uzdrhtah od jedne
                        iznenadne misli. U tom trenutku učini mi se kao da Nikola načini pokret kao
                        da hoće da me zagrli. Ne, on samo reče tužno, strahovito tužno:
— Mnogo si umorna, tako si bleda. Odmaraj se ti, i spavaj ako hoćeš, a ja ću
                        da sviram, to jest, smem li da sviram?
— Smeš.
On upali jednu sveću i sede za pijanino. Poče da svira i da pevuši neku tužnu
                        melodiju.
— Nikola, zlatni, molim te, nemoj da pevaš, samo sviraj.
— Što, ne voliš? — on se obrne na stolici i pogleda me i meni se učini da on
                        to ne pita za pevanje.
— Oh, volim — odgovorih, grcajući, ali ne mogu da podnesem tvoju pesmu, danas
                        ne mogu.
On spusti glavu na dirke, jedan trenut prođe, pa je naglo diže i poče snažno
                        da lupa neku fantaziju. Ja nisam čula muziku kao muziku; ja sam u njoj
                        gledala izraz tegobe dušo. Nijao je ponovo glavom, i plamen sveće se nijao,
                        u mome uglu bio je sumrak i velike senke od palminog lišća klatile su se
                        tajanstveno po zidovima. Meni se učini da to nije java, učini mi se da sam u
                        drugoj zemlji, u drugom svetu, zatim osetih kao da umirem i 
                        učini mi se da umreti znači postići sreću. A Nikola je svirao buru svoje
                        duše i njegov profil je bio osvetljen samo po ivici i u osvetljenoj konturi
                        i u crnoj silueti nijala se teška neizkazana tuga, a njegova podignuta
                        rastresena kosa kao da me je, nijajući se, pozivala da provučem ruku kroz
                        uju, da je pomilujem. Odjednom jedna me misao uzdiže, jedna misao smela, a
                        bescilna, i ja pođoh. Hoću da poljubim Nikolu. Neka se prevrne svet, hoću da
                        ga poljubim, hoću. I on se neće naljutiti, znam, samo će me pogledati u oči
                        i razumeće celu moju jadnu dušu. Ah, pred neki ozbiljan posao treba se malo
                        proluditi — ja ću mu reći njegove reči ako zapita šta je to, ali neće
                        pitati. Priđoh mu polagano s leđa, i milina i sreća i strepnja to sam bila
                        ja. Stadoh do njega i sledih se i zanemeh. On prestade da svira, on se
                        okrete:
— Šta je, Jelo?
— Ah, ništa, učinilo mi se.... i ja skidoh jedno perce s njegovog kaputa. I
                        vratih se na svoje mesto. On me je gledao, gledao. I hol i sažaljenje i
                        nežnost sipale su te oči na mene, ali utehe nije bilo. I mislim da je samo
                        njegov bol zauzdavao moj bol.
— Tebi nije dobro?
— Dobro mi je. A tebi?
— Isto tako.
Ćutanje. 
Da idem ja kući? Je li vreme?
— Vreme je, ali posedi još malo.
On je posedeo. Najzad ustade.
— Doviđenja, Jelo.
— Zbogom, Nikola.
— Da, imaš pravo: zbogom. Ima stvari koje se ne ponavljaju. Nikad više nećemo
                        imati ovakvo veče
Otišao je. Nešto se svršilo, nešto se desilo : otišao je — nepovratno. Smrtna
                        kazna je izrečena.
Smrtna kazna je izvršena: Nikola se danas venčao i otputovao s Natom na
                        stranu gde će ostati dve godine. A šta ću ja raditi za te dve godine? I
                        posle? Bolje što je otišao. Ali, dve godine da ga ne vidim ! Ispratili smo
                        ih. Ona je mnogo plakala i bila je srećna. Svi su plakali, samo ja i Nikola
                        nismo. Meni je milo što i on nije plakao. Kako sam bedna: tražim utehe.
                        Mislim: plače se kad odnekud dune topao vetar u dušu, kad se čovek nekako
                        umilno sažali na samoga sebe i na druge ; a kad je u duši sve zaleđeno i
                        studen vetar šiba i led se stvrdnjava i život umire, onda se ne plače.
                        Nikola, moj mili, je li i u tvojoj duši tako? Ah, on udešava kupe za svoju
                        mladu gospođu koja ga voli i prema kojoj ima nežnosti i i dužnosti. A šta ću
                        ja da radim? Šta je moja dužnost? Koga ću ja da volim? Ko će mene da voli?
                        Kako ću ja da podnosim život?
Ljudi tako neprirodno govore, čitaju, smeju se, tako neprirodno se ponašaju,
                        igraju u pozorištu, recituju stihove i svađaju se, da ja počinjem da sumnjam
                        da nije možda baš neprirodno prirodno, a prirodno da je veština, vaspitanje
                        ili talenat. Kudgod odem, da pobegnem od svoga doma, svuda nađem samo
                        dosadu. U društvu neizdrživa dosada, u samoći nesavladljiv bol. Šta ja hoću?
                        Da me ravnodušni ljudi zabave i uteše kad me je ostavio bez žalosti i
                        milosrđa onaj koji me je voleo. Ja hoću da ga zaboravim! Hoću da se izlečim!
                        Neću više da patim zbog njega. Znam da vremenom sve prolazi. Ali zašto to
                        vreme prolazi tako polagano? Pristajem da odmah za deset godina ostarim,
                        samo da dođem do onog vremena kad neću patiti što me je on tako bez reči
                        ostavio. Ali on me je bez reči i voleo, Nikola, ljubavi moja, zašto mi
                        nekako ne saopštiš, kako je u tvojoj duši? Da li si ti vrlo jak ili vrlo
                        slab čovek? Htela bih da znam da li je tvoja bračna  sreća u
                        crnini kao tvoje vereničko doba? Kad bih znala da ponekad tajno uzdahneš za
                        mnom i za našim šetnjama po polju ... Prokleti dnevnik! Pet meseca nisam
                        mogla da ga pogledam. Ne znam, otkuda mi ta glupa odluka: da večeras smem
                        pročitati samo ono što večeras napišem, a ceo dnevnik da smem čitati samo u
                        razmacima od pola godine. Da sam ga čitala češće, bolje bih razumela sebe.
                        Kako tamo sve stoji jasno napisano. Meni je dvadeseta godina i moj je život
                        svršen. Moja je mladost već prošla. Zašto si ti, Nikola, ušao u moj život?
                        Zašto sam te srela? Da mi daš malo radosti i da mi uzmeš mir? Da poznam
                        sreću i da je izgubim? Moja je mladost prošla lepa i nesvesna kao san, pa
                        ipak mislim da ne grešim što je nazivam buđenjem. Java me je ošinula bolom i
                        razdražila. Sad nastaje stvarnost i borba. Živote, ja ću pobediti!
Moje dve drugarice su se zaljubile, obe u isto vreme u profesora . Dabogne,
                        on bi se mogao voleti, ali to su ludorije. On tako daleko stoji nad nama.
                        One jedna drugoj ispovedaju šta osećaju i uzdižu do sunca njegove vrline. A
                        ja im se smejem. One su još mlade. A ja više neću mašte, neću detinjarije i
                        zanose koji donose samo prazninu i bol; ja hoću čoveka srednjega koji može
                        mene da voli, hoću život, realnost, hoću da  uhvatim ljubav i da
                        joj ne dam da odleti kao pre što sam je upustila, hoću jednog drugog Nikolu,
                        pa da onaj prvi vidi šta ja mogu dati i da mu pozavidi. Kako sam postala
                        glupa: kako sama sebe varam. Nikad ja neću njega zaboraviti. Bol ću možda
                        preboleti — ali kad? Kad budem već stara i kad bude već dockan da se počinje
                        nanovo.
Kako sam bila slepa, kako nisam znala da me voli. Sećam se kad me on samo
                        pogleda, ja sam, kao što znam kad munja sevne da će posle doći grmljavina,
                        gotovo uvek unapred znala šta će da mi kaže. On je mene voleo. Još onda kad
                        me je nešto uzrujalo kad je kazao „što ne sme da bude“ i pocrveneo, još tada
                        je to bilo, bilo je to što ne sme da bude i on se uplašio i ja sam osetila i
                        nisam razumela. Ali šta ja hoću? Zar da sam bila svesna, da sam znala, zar
                        bih smela da tražim kakvo pravo, zar bih pokvarila veridbu, zar bih mogla da
                        unesrećim Natu? Ah, pa eto rešenja: on je rekao to ne sme da bude i nije
                        bilo. On je zavoleo drugu, ali nije popustio u svojoj odluci. Eto ti, sad
                        razumem. Nije, nije tako. On se borio, on je mene voleo, on je želeo da
                        pobedi sebe, a želeo je i da ja njega volim. Sad mi se čini, da sam ga onda
                        posle pratnje poljubila, sve bi bilo drukčije: on je jedva čekao reč od
                        mene, reč koju on nije smeo da kaže prvi, jer je bio vezan. On 
                        je čekao da ga ja oslobodim. Kako je život strašno, neverovatno lud: dešava
                        se s tobom nešto najsilnije, najsudbonosnije, a ti ne znaš i ne razumeš šta
                        je to. A kad je već dockan, onda znaš. On mene voli, Nato, on ne voli tebe!
                        Prava ljubav je meni poklonjena. Kakva uobraženost: mene voli kad se s njom
                        venčao, kad je s njom pobegao od mene, on koji zna šta je dužnost i obaveza,
                        mene voli on koji ovog časa možda grli nju koja je njegova žena, mene voli,
                        mene, koja mu nisam ništa i koju je možda i zaboravio. Zabavljao se malo
                        holandskom glavom i dušom, koja na licu cveta.
Je li, Nikola, a kad smo išli njoj u posetu, pa si zaboravio da joj poneseš
                        cveća, zar nisi onda mene voleo? A ja sam svoje cveće njoj dala. To je cveće
                        tvoja ljubav. Ti si pristao da ga zadržim sebi, da ne budem pažljiva, a ja
                        nisam mogla.
Što ja nisam znala da te volim, zato je kriv bio Tolstoj, ali ti si znao da
                        ti mene voliš i da ja tebe volim — pa zašto si ćutao? Zašto mi jednu reč
                        nisi ostavio za uspomenu? Zašto se nismo dogovorili da tako bude kako je
                        bilo? Onda bih bila srećnija. Zašto mi nisi dao jedan poljubac, jedan samo,
                        za ceo život? Imala bih sad od čega da živim.
Ne, ovo se ne može izdržati. Poludeti, umreti,  sve je bolje od
                        ovoga. Svakog dana pronađem nešto novo, da se više mučim. Sad mi se čini da
                        se je on neprestano nadao da ja jednu reč kažem, pa tamo da pokvari. Zašto
                        je bio onako uzbuđen kad mu je tast dao novaca? Bio je gotovo nesrećan.
                        Zašto sam i ja onda osetila neku težinu i neprijatnost? Da li je mogućno da
                        je moja nesvesna svest nešto shvatila, da je nejasno primila utisak da kad
                        se i novac tu umešao da je stvar svršena, da spasa nema. Ni ja nisam sirota,
                        ali nikad nisam pomislila da se njome oženio što je imala mnogo više novaca.
                        On je to učinio po dužnosti. On je patio što nije slobodan, ali nije imao
                        hrabrosti da se oslobodi. Dobro, to bih mu oprostila. Ali zašto, zašto mi
                        nije kazao da me voli? Zašto i meni nije dao deo te žrtve? To bi mi bila
                        uteha. A ne ovako uteći... Ah, jedna misao! Jedared je Nikola nešto čitao u
                        sebi i onda glasno reče samo jednu rečenicu: „Ima momenata kad uteći znači
                        pobediti“. Ne, ja nisam poznala sve dubine njegove duše. On je otišao, a
                        nije hteo da mi ih pokaže. Zašto nije hteo kad me je voleo? Zašto da ja
                        njega ne razumem? Zašto da stavljam ovolike znake pitanja? Nikola, onda ti
                        ipak mene nisi voleo najvećom, najjačom, najlepšom ljubavlju?
Pa ipak polagano kao da se mirim. Dokaz je to, što mogu da pišem o njemu.
                        Prvih dana po  odlasku bilo je gore nego sad. Šta nisam činila i
                        nikakva bolest nije htela da dođe na mene. Mrzela sam dnevnik kao sliku
                        svoga života, mrzela sam sebe, život, njega, i sve sam to podnela sa malo
                        više bledila, sa malo više sklanjanja od svojih, sa malo više mršavosti. U
                        januaru stojala sam noću na otvorenom prozoru i gledala u zvezde i činilo mi
                        se, da one plaču, što ću ja skoro umreti. I ništa mi nije bilo, samo sam se
                        prekalila. Pila sam vruć čaj, pa hladnu vodu i dobila sam — anginu. Nikakva
                        ozbiljna bolest nije htela da dođe. Mika kaže, da je angina bila opasna.
                        Bila je samo nesnosna, a nijednom nisam osetila opasnost po život, ni
                        blizinu smrti. Naš je Mika dobar doktor, ali ima jednu osobinu, koja nije
                        jačina, a koja mi se ipak dopada. Kad se neko od nas razboli, on samo prvi
                        put pregleda i ako je što ozbiljnije, on zove svoga prijatelja doktora S. i
                        predaje nas njemu. Meni je nezgodno, da me pregleda i leči moj brat. Volim
                        više da to čini doktor S. On je opet veliki psiholog. Pogleda me u oči, kao
                        da baca udicu u vodu, a moji se uplašeni pogledi kriju, da ne uhvati kakvu
                        tajnu u njima.
— Mala lepotica je zaljubljena - - kaže on u isto vreme i drsko i nežno — ali
                        ona je luda, ako se kida i troši zbog ljubavi, jer se ljubav obnavlja kao
                        proleće, a njen bol se brže leči nego malarija.
— Ah, doktore, — prekidam ga ja i pokušavam  da se smejem — kakve
                        vezo imaju angina i ljubav?
On me gleda u oči, gleda me zapovednički, gotovo drsko, ali ja se ne bunim i
                        ne ljutim; osećam, kako je on silan u poznavanju života i ljudske prirode i
                        čini mi se, da može da vidi kroz moju dušu i kroz moje telo kao kroz staklo.
                        I osećam, da se potčinjavam njegovoj volji i gledam ga u oči sa sve više
                        poverenja. Sad samo da zahte, sve bih mu ispričala. Ali njemu je dosta i sad
                        on počinje da izigrava.
— Dobro, mala, volim više, što niste zaljubljeni. Inače ova angina bi vam
                        mogla učiniti rđavu uslugu. Čuvajte se vatre. Može doći zanos, buncanje, a
                        to nije prijatno za one, koji čuvaju tajne...
On prestaje, osmehne se na moje uplašene, razrogačene oči, i počne da govori
                        o drugome. Moja je odluka već gotova: svim silama hoću da se lečim i ja to
                        kažem doktoru.
— Znam ja, da ste vi pametno devojče.
— Kako je dobro, što me lečite vi, a ne Mika.
On se tako velikodušno osmehne, da me nečim potseti na lava i njegov me osmeh
                        umiri i kaže: ne brini.
Eto, i on bi se mogao voleti — da nije oženjen. Ja sam sita fantazije. Neću
                        dopustiti, da se oduševim njime. 
Posle bolesti pomišljala sam da idem kući, da ostavim školu, sve. Htela sam
                        kod mame i oca, želela sam malo nežnosti. A kad sam sve sebi predstavila:
                        njihovu zaprepaštenost, brigu, tejove, savetovanja, predosetila sam strašnu
                        dosadu i odustala sam. A posle, tu bi bila svaki čas tetka Nasta i ne bi
                        prestao razgovor i hvale o njenom Nikoli i snaji. A ja ne ću više da se
                        mučim. Hoću da ga zaboravim.
Nikola, zašto me nisi voleo jače, zašto mi nisi ostavio više sebe ? Ono, što
                        Nati nisi dao, bez čega ona može biti, zašto nisi ostavio meni? Ne, ne, ti
                        si bio suviše pošten; nisi hteo da varaš ni nju, ni mene. Bože, imaš blago,
                        neizmerno blago ljubavi i lepote i nudiš ga nekome, a on ga neće i propada
                        nepotrebno to tvoje blago i prosipa se uludo tvoja ljubav kao kiša u more —
                        dok negde suva zemlja puca od žeđi. Ah, gde je neko, ko bi me voleo? Odmah
                        bi ga zavolela iz zahvalnosti, pa kad dođe Nikola da vidi, da vidi, kako ja
                        brzo zaboravljam.
Nikola mi je poslao jednu kartu s puta, još davno, a danas sam dobila drugu
                        iz Neapolja. I ona se potpisala uz njegov pozdrav, drhtavim, ružnim
                        rukopisom slabe žene. Svejedno; on je jak. Valjda mogu verovati sebi; ja
                        njoj ne zavidim.  Ne, ja ne bi htela jednu sreću kao ona i on,
                        to je mlaka sreća, to nije da se zavidi, to nije zanos, to nije blaženstvo.
                        Ja bih htela jednu sreću sačinjenu od moje i njegove ljubavi; ja što bih
                        načinila od njega i on od mene, to Nata ne ume ni da zamisli. Ah, Nikola,
                        zašto ti meni ne daš mira? Zašto si mi poslao ovu kartu iz lepe zemlje?
                        Hoću, ah, hoću da sam ja tako s tobom, mene da držiš pod ruku i da gledaš
                        sve te lepote. Bože, hoću li se ja nekad opametiti? Ponekad se smirim i hoću
                        da se pomirim, pa me tek ponova s većom žestinom spopadne bol i ljutina i
                        očajanje i želim da umrem pre nego što se pomirim.
Neću mu odgovoriti. Šta da mu kažem ? Da mu nešto prebacim ili da se požalim?
                        Smešno! Ili da se pravim vesela? Ćutanje je najbolji odgovor.
Htela bih da ga nečim optužim i da ga omrznem. On se ne može omrznuti; njega
                        svi vole. A ja najviše. Onda kad smo se vratili iz pozorišta, utučeni, posle
                        onoga moga pitanja, onda kad sam pred kapijom osetila velikodušnost i
                        praštanje, onda sam sva bila prožeta ljubavlju, onda sam je najsilnije
                        osetila, a ni onda je nisam poznala. A ti, Nikola, kad si je ti video u
                        mojim očima? Sad znam; kad se voli onda se oprašta, kad se voli 
onda se ne gnuša, kad se voli onda se voli. Sad je dockan znati.
Prolaze dani. Velika mi je uteha škola. Mogu opet da radim sa odanošću, sa
                        zadovoljstvom. Pre mi je sve bilu sporedno, samo moja ljubav i moj bol su
                        bili važni. Živim, učim, ali nemam šta da zabeležim u dnevnik. Tek valjda
                        neću pribeleške sa časova. Možda bi to bilo pametnije. Izgleda da se u
                        dnevnike piše samo o ljubavi. Ja sam svršila. Još koji nastup tuge, pa će
                        onda hartija ostati prazna.
Zašto ja ponekad nisam jaka? Ljutim se na sebe i hoću to da ispitam. Neko
                        možda misli nešto rđavo o meni. I šapne nekome i dvoje troje prime to. I kad
                        vidim da neko ko ne treba i ko ne sme to da veruje gleda u mene ispitivački
                        ili načini iz daleka aluziju - znači posumnjao je — desi mi se da se malo
                        zbunim i skrenem pogled u stranu, ponekad čak i pocrvenim. Zašto? Zašto ih
                        pustiti da sumnju pojačaju ili da donesu pogrešan zaključak? Ja znam da se
                        ne zbunim od straha, jer se ne bojim nikoga i ničega kad mi je savest čista,
                        već se u meni podigne bol i srdžba: šta zar i ti sumnjaš? I pošto sam se
                        zbunila i izgubila nešto i pred sobom i nešto, ali sasvim 
                        drugo, pred drugim. ja prezirem i onoga koji je posumnjao kao i onoga koji
                        je izmislio ružnu neistinu. To ne treba da bude. Treba uhvatiti za pogled,
                        za reč, za nagoveštaj, za osmeh i reći: stoj, kaži otvoreno šta misliš ako
                        smeš.
Ali ponekad se tiče tako delikatnih stvari da ja pre pristajem da glupaci
                        sumnjaju u moju ispravnost, nego da glupacima objašnjavam i profanišem nešto
                        što nije obično i što je meni drago. Čisto ga ne bih ni perom dodirnula, da
                        mu se sitna rosa ne otrese, da mu se nežna rumen ne utre, da mu se zlatni
                        prah ne smakne, da mu se laka paučina vela ne pocepa. Ima stvari koje izgube
                        čim su kazane, a kamo li kad budu prepričavane i kritikovane. Zato možda
                        tako delikatne stvari neću ni u dnevnik beležiti. Mogu ja iznenada umreti,
                        pa neko da nađe i pročita dnevnik. No, šta me se tiče kad sam ja mrtva? Mene
                        se tiče, tiče me se i posle smrti da lepo ostane lepo. Kad je jedna meni
                        bliska ličnost posumnjala u mene, mene nije bilo strah za mene što mogu
                        izgubiti u njenim očima ; mene je bilo stid za nju kako može da posumnja i
                        bilo mi je krivo kako sme da želi da se ja pravdam. I to oboje sam sakrila,
                        da je kaznim. Ništavni smo mi ljudi i život je bedan i dosadan. Pa ipak ...
                        ima, ima stvari zbog kojih vredi podnositi ga.
Imam puno ruža u sobi. Uvek sam ih volela, uvek, još od malena kod kuće, a
                        najviše kad mi ih je Nikola doneo. I sad ih još volim. Ali menja se ta
                        ljubav. Pre mi je njihov miris ličio na obećanje zanosa i sreće; sad mi
                        mirišu na sećanje, na uspomene nečega što se nije desilo, a trebalo je i
                        moglo se desiti i biti do ludila zanosno, do kraja lepo. I samrtna tuga i
                        slast smrti me obuzima kad udišem njihov miris i nemam više one žalosti kad
                        one procvetaju i venu. Da li se to stvari odazivaju našem raspoloženju, ili
                        naše raspoloženje daje smisla, života, boje stvarima? Oboje. Pošto sam ja
                        prvo davala svoju dušu stvarima i pošto je ljubav došla da uništi moj život,
                        sad je moja duša postala tako slaba i bolesno prijemčiva, da stvari utiču na
                        nju i muče me.
Čitala sam Sliku Dorijana Greja, razume se, na nemačkom.
                        Engleski, kako izgleda, nikad neću ni naučiti. Nemam više oduševljenja za
                        svoje stare želje. Da putujem sama nemam više volje. Nekad sam maštala da
                        putujem u Indiju i Japan, u Rusiju, u Ameriku i u Australiju i zadavala sebi
                        da do dvadeset pete godine moram naučiti četiri stranu jezika. Sad mi je
                        dvadeset i druga i ja ne želim ništa. Engleski će otpasti, i putovanje će
                        otpasti. A tako bi se lepo moglo putovati s njim, preko svih mora i zemalja,
                        u sve klime, sve lepote uneti u svoj život, da imaš šta poneti u smrt. Kad
                        umireš  da žališ za životom što želiš još živeti, a ne da žališ
                        što umireš, a još nisi živela. Ja bih sve u životu htela jako, a u stvari
                        smo bili mlaki i ja i on. Sad sasvim razumem. On je više nežan, nego jak. On
                        je dao reč i svi su znali. I njemu se činilo da je sad ružno da zavrti glavu
                        mladoj devojci, da otkazuje veridbu i da pravi skandal, kako se to kod nas
                        kaže. Da sam ja bila svesnija i razvijenija i da sam pratila njegovu ljubav,
                        on bi je učinio radi mene i imao bi opravdanja pred svojima, pred mojima i
                        pred sobom. Onda bi Nata i njeni bili žrtva. Ja sam ćutala, on je patio — i
                        učinio kako je mislio da mu dužnost nalaže. I sad produžava tu dužnost:
                        navikava se na svoju ženu i, kako je ona dobra i kako ja nisam blizu,
                        počinje i da je voli. Ispočetka mu je bilo žao za mnom, posle me je samo
                        sažaljevao, a sad već misli: mlada je ona i njena vesela priroda me je već
                        prežalila. I prežaliću te, Nikola.
Nego zašto sam ja to pisala? Nisam htela o tome da govorim. Ne znam kako i
                        ono što nikakve veze sa Nikolom nema može da me odvuče da mislim o njemu.
                        Čitala sam Sliku Dorijana Greja. Izgleda da zlo nema dna.
                        Mislim da sve znam, a ono iskrsne još nešto. Možda je to način da se čovek
                        očisti od zla, ne od zla koje je došlo, već koje bi moglo doći. Eto ja u
                        Beogradu često čujem kako ljudi sa zadovoljstvom pričaju tuđe prljave  istorije. Ne znam da li zadovoljstvo dolazi od same prljavštine
                        ili od toga što su tuđe te prljavštine. Sećam se da mi je, kad sam došla,
                        bilo vrlo neprijatno to da slušam. Ja ne znam u kakvim je ko prilikama bio i
                        postupio ovako ili onako; meni se pruža samo kako je on postupio, samo neki
                        rezultat, a ja ne znam kakvo je bilo računanje. Obično nisam htela da
                        verujem takve stvari, a kad je verovatnost bila očevidna, nisam htela da
                        mislim o njima, nisam htela da me se tiču. Ali primećujem da sve
                        ravnodušnije slušam takve priče. Bojim se da se toliko ne naviknem, da počnu
                        da mi čine i zadovoljstvo. Eto tako čovek — kako da kažem — nije da se
                        pokvari, jer ja nikad neću da se pokvarim, već pokvari ukus.
Noć. I cveće. I ja sama u sobi. Sama sa svojom dušom. I ja ne poznajem
                        dovoljno tu dušu koju poznajem najviše od svih duša. I pored mene u klaviru
                        tek se otkine neki zvuk. Otkuda on? Kao da muzika što spava u instrumentu
                        jekne tiho u snu. Neki me strah obuzeo. Ja nikako nisam strašljiva. Ne bojim
                        se lopova, ubice, ničega.. Ja se bojim tajne. A neka tajna i neka slutnja su
                        u noći iza mojih zavesa, u mirisu cveća koje vene, u klaviru u koji davno ne
                        sviram i u samoći i u ćutanju oko mene. Zašto, zašto sam se podala strahu?
                        Od čega je to poteklo, od koje  misli? Kad nađem uzrok, umirim
                        se. Šta sam sve mislila večeras? O predavanju profesora * * * Kako mi moramo
                        biti njemu dosadni i kako nam sitno sve drobi. Međutim on se ponaša kao da
                        smo mu ravni. Dobar tip ili pretvaranje koje staje napora? Nije to. Biva
                        tako, naiđe mi iz pomrčine neka misao, zaljulja me i onda kao da nastupi
                        neka nesvestica u duševnom životu, a kad se prenem, ja sam sva pod utiskom
                        te misli, a ne znam šta je ona sadržala, već samo osećam neku težinu: bol,
                        strah, iščekivanje. Posle sam mislila da treba da opravim jaku na zimskoj
                        haljini, zatim kakav ću kaput da kupim da li vrlo skroman ili vrlo raskošan.
                        To treba što pre uraditi. Snaja me zove da dočekamo Nikolu. Vrlo skroman ću
                        kaput. Da, kažu, Nikola dolazi kroz nedelju dana. Ah, eto, to je!... Zašto
                        sad dolazi? Šta će mi on? Ja sam lepo sve to metnula u arhivu. Ipak nije to
                        tako strašno. Samo da se ne zbunim kad ga prvi put vidim. Mene boli glava od
                        mirisa cveća. Hoću da legnem. Neću da mislim. Ništa me se ne tiče, ništa, na
                        svetu.
Zbogom, Nikola. Ja imam opet vlast nad sobom, ja imam opet svoju slobodu. Ja
                        se smejem radosno kad kažem: Zbogom, Nikola. Imaš neki drag bol i čini ti se
                        da ga ne bi dala, ni za šta na svetu. To je uobraženje, to je kao kad bi
                        čovek tvrdoglavo odlučio da voli svoju nesreću. A probaj 
da se oslobodiš, osetićeš ne tugu, već radost. Jer bol boli, a težnja
                        čovekovog života nije bol, već sreća. To nije pronašao Niče, to su i pre
                        njega znali. Niče ima jednu lepu pesmu o tome. Inače ja njega ne volim, jer
                        je uobražen. Ne znam, on je možda genijalan kao što kažu. Ja ga ne razumem.
                        Izgleda mi da on ima trenutaka velike dubine i velikih misli i časova kad
                        „muti vode da bi izgledale duboke“, kao što on sam prebacuje pesnicima.
                        Uostalom, filozofiju ne razumem; ona mi izgleda kao nepoznata zemlja,
                        pokrivena ledom, u koju ne želim da idem.
Jedared sam imala strahovito mnogo ruža: pune vaze, pune čaše i tanjure za
                        kolače, punu sobu. Bila sam luda od njihove lepote i mirisa. Bilo ih je
                        belih, kao malokrvne plave žene; one su jedva mirisale, a za oko su bile
                        prijatne. Bilo je ružičastih kao prva nežnost, crvenih, radosnih, koje su
                        mirisale na srećnu ljubav i žutih, strasnih, koje zanose i opijaju, koje ja
                        najviše volim, jer ja uopšte volim snagu i silinu. Mirisi su pevali i mešali
                        se, kao glasovi u horu, a ja sam, kao pašinica, ležala na divanu i predavala
                        se uživanju. Prevarim se i zaspim i — razbudim se bolesna. Ah, ruže, ne mogu
                        više da ih vidim, ni da ih osetim. Napolje sve ruže, otvaraj prozore,
                        napolje i trag od ruža. I čitav mesec dana nisam mogla da ili trpim.  A ,sad ih opet volim. Tako i ljubav: učinila mi zlo, htela sam
                        da umrem, pa zatim da je se odreknem za svagda, a sad je opet volim.
Ali, zašto ne dođe čovek koji će da me voli silno, svim svojim bićem, svom
                        svojom mišlju, svim svojim srcem, kao što vera kaže da treba ljubiti gospoda
                        Boga svoga! Ja hoću da volim, hoću da budem voljena. Bože, pošlji mi ljubav,
                        Bože, smiluj se na mene!
Došao je Nikola. Nisam išla da ih dočekam. Zašto bi se uznemiravala? Videla
                        sam ih prvo na ulici. Zvali su me i obećali doći. Oboje se promenili. Nikola
                        se ugojio i liči na oženjenog čoveka na malo nesimpatičan način. Nata
                        oslabila, izbečila oči i raširila se. Ima skupocen ogrtač kojim krije svoje
                        nagrđeno telo. U njenim očima vidi se i sreća i strah. Ona će svakako vrlo
                        skoro da postane mati. I sad, kao i pre, on je nežan prema njoj. Odavno,
                        odavno, uvek kad vidim ženu u takvom stanju, osećala sam neku vrstu
                        odvratnosti i gađenja. To nije logično, jer ja mnogo volim decu, malu i
                        veliku. Pa ipak žena je ružna u tome položaju. Buduća njena sreća staje je
                        lepote. Ona je ružna svetu koji je ravnodušan; ne bi trebalo da je ružna i
                        svome mužu. Kad bih ja bila takva, ja bih udesila da sam što je mogućno
                        manje ružna i ne bih nikad išla u društvo. Šetala bih po polju sa  svojim mužem i sa svojom budućom srećom. Čak bih ako je mogućno promenila
                        i zemlju, starala bi se da gledam samo lepe stvari i vratila bih se tek
                        pošto sam stvorila jedno malo remek delo. Šta bi mi trebao taj svet kome sam
                        ružna ? Ja sam hrabra, ničega se ne bih bojala i u mojim očima i na mome
                        licu sijala bi takva sreća da bi ružnoća moga tela došla u senku.
Sasvim sam luda: šta govorim! Nego, čudnovato je da se nisam mnogo uzbudila
                        kad sam ih videla. Sve uspomene pojuriše na mene, a ja ih, kao Hristos more,
                        sve jednom rečju ukrstih i pregazili. I opet sam osetila da Nati ne zavidim
                        i da sam tužna zbog sebe i svoga pustoga života. A zašto je Nikola poružnio?
                        Samo što se ugojio i što ima briga. Život udvoje udvojava brige. Ne bi
                        trebalo da je tako, ali tako je. Gledam se u ogledalo: da nisam i ja
                        poružnela od bola, od rada, od vremena? Ne, ja sam se još prolepšala. Vrlo
                        sam lepa. Nikola se malo prevario: ja ne ličim na francusku ružu, već na
                        žutu, onu opasnu što opija. Oči su mi lepe i pune tajne kao noć u nepoznatoj
                        zemlji. Kosa mi je lepa, zubi su mi beli, usne rumene, lice blago, usta
                        velika, ali snažno izvajana, crte malo nepravilne, ali sve to je lepo što ga
                        moj izraz, moj temperamenat obasjava i daje mu života. Temperamenat je
                        mislim kod žene ono što osvaja. Jeste, ja sam lepa. Jesi li video, Nikola?
                        Otkad znam  da one plave kose u ložama i parteru u pozorištu
                        nisu prirodne i da pola sveta ima lažne zube i da se retko koja dama ne
                        beli, otada sam počela da cenim više svoju lepotu.
Znam da je još pred maturu jedan moj drug rekao Ani da ja imam riđu kosu,
                        lice kao plavuša, oči kao najcrnja crnka. Hteo je da kaže kako imam sve tri
                        lepote ujedno. U oči mi nijedan drug nije kazao da sam lepa. Onda sam volela
                        Nikolu. On je sad prema meni ozbiljno nežan, i čak nekako brižan. Sve da
                        zaboravimo, Nikola, sve da oprostimo, samo ako Nati nisi ništa pričao. A ja
                        verujem da nisi.
Oni su bili danas kod nas. Vrlo me je dirnuo jedan dečko, snajine snaje brat.
                        Uvek ćuti i gleda u mene. Izgleda da ima veliku maštu. Danas ga zapitah: Na
                        što mislite kad tako uporno ćutite? On me pogleda i reče:
— Mislim o vama.
— O meni! A šta to?
- Kad ste ozbiljni, vaše se lice svetli nekom tajanstvenom svetlošću kao što
                        je mesečina, a kad se nasmejete, bože, kako se odjednom sve promeni: kao da
                        sine sunce na cveće, pa je čoveku i toplo i mirisno i radosno u duši.
Ja sam se zaprepastila. 
— Vama je nepravo što sam to kazao. To je istina.
— Za vas, jer je vama vaša mašta istina. Ne ljutim se. Ja sam tako sujetna da
                        mi je to prijatno i ako znam koliko vaša mladost preteruje.
On je hteo nešto da kaže, ja mu ne dadoh i odvedoh ga klaviru. Mesto da odem
                        od njega, ja sam mu svirala i pevala. Nikola i Nata su me hvalili. Meni se
                        čini da oni oboje meni za nešto pomalo zavide. Možda što nisam udata. To je
                        smešno. Bojim se da ne postajem koketa. Hoću da dobijem volju da zaluđujem.
                        Čuvaj se Nikola.
Oni su pričali o svome putovanju i raspitivali snaju o svemu našem životu.
                        Više svega su se interesovali za decu. Kod njih je to na dnevnom redu. Inače
                        su rekli da sam u sviranju napredovala, dok u stvari ja skoro dve godine
                        nisam svirala. Draga moja devojko, za to si bila velika budala. Sad opet i
                        sviram i pevam. Možda Nikola ipak ima pravo; sad volim muziku sa više snage.
                        Možda sam i ćuteći nešto naučila.
Sve na svetu prolazi i zaboravlja se. Čovek oplakuje izgubljenu sreću i brzo
                        se oporavlja i traži novu sreću. Čovek zato i živi da traži sreću i samo
                        manijaci uporno ostaju godinama na jednom istom groblju.
G. R. je čovek koji mi se ne dopada, a ipak me privlači, ili bolje kome ne
                        verujem, a dopada mi se. Ima u njemu toliko samopouzdanja i veštine, da mu
                        se prosto divim. On je jedan vrlo prirodan glumac. On čak premaša prirodu.
                        Inače ne znam šta sve ima u tome čoveku. Voli da se pokaže blaziran. Ja mu
                        se dopadam i on voli da je sa mnom. Samo ne misli da se zaljubi, ili bar ne
                        misli da se oženi. Jednom je rekao: Neka se žene ludaci; ja ću da volim tuđe
                        žene. Malo sam ga mrzela za tu frazu. Međutim nemam ništa protiv što on neće
                        da se zaljubi u mene. Njega nikad ne bih mogla voleti onako kako ja
                        zamišljam i hoću da volim. Pa ipak izgleda da malo koketiram s njim. On mi
                        budi radoznalost. Njega svi rado primaju; obrazovan je; ima lepe manire,
                        korektan; ima pravilno lice i izbrijan je kao amerikanac. Ja na protiv volim
                        ljude s bradom. Meni je dvadeset dve godine, a njemu trideset tri. (On kaže
                        dve dvojke i dve trojke — da ih saberemo, pa da načinimo dve petice. Sad mi
                        to ne izgleda duhovito, a kad je rekao, dopalo mi se). Pretvara se kao da me
                        smatra za devojčicu i hoće da smo prijatelji. Možda ne valja to što se ja s
                        njim dosta smejem. Ali on je poned zaista duhovit.
Nikola je dobio sina. Sad je srećan čovek. Ja gotovo više ništa ne osećam za
                        njega. Kad ga vidim, sasvim sam mirna, gotovo ga volim, a to 
                        znači da ga ne volim više. On me je jedamput malo uvredio. U društvu se
                        povela reč o ljubavi i o brakovima iz ljubavi. Onda Nikola reče da u svoju
                        ženu nije bio zaljubljen pre venčanja, ali da je sad mnogo voli. Ja sam
                        uobrazila da je to kazao mene radi i uvredilo me je što on može da pomisli
                        da ja to ne znam, već se, možda, nadam da još mene voli.
— Eh, Nikola, tako je to u životu: ako ti sudba da nekoga da voliš, ti ćeš se
                        navići; ako ti ne da, ti ćeš se malo poljutiti, pa ćeš i zaboraviti — upadoh
                        ja, smejući se.
— Tako i treba da bude, Jelo - reče on ozbiljno. — To je jedino pametno, a
                        dopustićeš da ipak pamet drži svet.
Ja nisam ništa odgovorila, jer sam pomislila nešto ružno. Kad bih ja samo
                        pokušala da te zaludim. Hajde da probamo, Nikola. Da vidimo dokle dopire ta
                        tvoja pamet. Ružno, ružno, gospođice. Bože, kad bi neko našao dnevnik
                        ...
Nikola ide kući, da učini po volji roditeljima. Dobio je klasu i palanku po
                        svojoj želji. Nata se raduje zbog deteta; tamo će imati iskusnu i dobru
                        svekrvu. Ovako se neprestano plaši od dečijih bolesti i kad detetu nije
                        skoro ništa, ona, zove lekare. I meni je prijatno. S našima će im biti
                        lepo.
Otišli su. Ja i snaja smo ih ispratile. Napisala sam svojima veliko pismo,
                        nakupovala puno sitnih poklona, napunila glavu Nati i Nikoli porukama i
                        pozdravima. Bila sam vrlo raspoložena i jednako ih ubeđivala kako će im biti
                        lepo u mome rodnom mestu. Nikola primeti snaji u šali: Kako nas Jela srdačno
                        ispraća. Meni se čini da je to bilo dvosmisleno. Snaja je primila najlepše.
                        Ona je uvek divna. Toliko puta mislim o njoj. Koliko je Mika srećan što je
                        nju našao. Ona je gotovo obrazovanija od njega. On je jednostran ; osim
                        svojih stručnih knjiga i novina ne čita ništa. I ona sad od dece ne može da
                        radi dosta za sebe, ali je ranije mnogo čitala i tako lepo razumela, i sve
                        joj je ostalo u duši. Ona je sedam godina starija od mene, pa ipak smo kao
                        drugarice. I kakvu ja udobnost uživam u njihovoj kući, osim toga što me deca
                        obožavaju. Nijedno ne dolazi u moju sobu dok ga ne zovem.
Kad sam došla, ja sam objavila da hoću da tražim stan. Volim da sam slobodna
                        i da radim šta mi se kad dopada. Neću da stanujem kod rodbine. Bojim se da
                        se kome ne zamerim kad smo uvek zajedno, a ne želim da se posvađamo. Mika se
                        zaprepastio, a snaja se tako energično i tako ljupko usprotivila tome, da
                        sam morala popustiti. Upravo bilo je i kako su oni hteli i lepše nego što
                        sam ja htela. Snaja je kazala da mi daje sobu  iza sale koja ima
                        zaseban ulazak, daleko od dečije sobe. Nikakva mi larma ne može dopreti. Od
                        svih njenih stvari da izaberem šta najviše volim i da rasporedim kako hoću.
                        Njima ta soba ništa ne treba, njeni su svi ovde, a tata i mama kad dođu
                        dobiće jednu od njihovih soba. Ja mogu kazati sve svoje zahteve i svi će
                        biti ispunjeni, samo ona nikad neće podneti da sestra njegova muža stanuje u
                        sobama za samce. Ona se rasplakala i ja sam se uzbudila i kazala Miki da mi
                        nikad ne bi umeli da budemo toliko dobri. Ja joj rekoh:
— Dobro, primam tu velikodušnost. Samo ti treba još da si ubeđena da sam ja
                        pošten čovek i da ću to uvek biti i da mi ostaviš potpunu slobodu.
Oni su se smejali i kazali da samo ne pravim u njihovoj kući bombe, a inače
                        mogu i anarhiste dovoditi.
Zatim nam je i tata napravio scenu. Odredio je koliko treba za mene da plaća,
                        jer nije hteo da čuje „da njegova mezimica jede Nikinoj deci hleb, pa ni
                        kolače“. Mika je praskao, kazao da smo mi palančani i ćifte i da smo došli u
                        njegovu kuću da ga vređamo — ali ovoga je puta bilo onako kako je tata
                        hteo.
I tako sam, se ja ugodno namestila. Osećam da sam malo sebična i samoživa, pa
                        pošto oni to ne nalaze i vole me ovakvu, ja se brzo utešim. 
Kad hoću, ja idem k njima. Oni se uvek obraduju. A oni k meni ne dolaze nikad
                        bez poziva osim na moj rođendan. I tako imam najbolje društvo i mogu da sam
                        sama kad hoću. Da sam pametna, mogla bih biti srećna. Šta tražim? Šta mi ne
                        dostaje? Ljubav! Izgleda da ona samo jedared u životu kucne na naše srce.
                        Ako joj se ne otvori, ona se vrati. Uzalud posle vičem za njom — ne
                        čuje.
Desilo mi se nešto strašno. Možda bi bilo bolje da nisam imala tako
                        neograničenu slobodu. Došao je g. P. Doneo mi jednu francusku knjigu, upravo
                        našao razlog da đođe. Meni je bilo prijatno kad sam ga videla. Skuhala sam
                        mu kafu i dopustila da puši. On me upita da li i ja pušim. Zatim zašto ne
                        pušim. Rekoh mu da volim i dim i miris od duvana kad drugi puše. Probala sam
                        i sama i nije mi se dopalo. Gadim se na onaj miris što posle ostane u ustima
                        i nalazim da to nije dovoljno čista zabava. On mi se rugao i laskao mi.
Svojim dubokim, šaljivo slatkim, glasom on mi je hvalio cveće, haljinu, sobu
                        i mene samu. U njegovom glasu je bilo nešto što opija, kao neki prijatan a
                        težak miris, a u tome šaljivom glasu bilo je nešto što draži. On je vrlo
                        pametan, a nije ni posumnjao kako ga ja dobro razumem. Negovo ponašanje bilo
                        je tako kao da može sad da se uozbilji i da mi kaže: mala, ti si prekrasna
                        igračka,  ali sad više neću da se igram; a bilo je trenutaka kad
                        je izgledalo da će on pasti preda me na kolena i reći: ti si tako divna da
                        ja ne mogu da budem srećan kad sam daleko od tebe i ne mogu da te ne volim
                        silno, silno — već on bi to umeo lepo da kaže kad bi se zagrejao dotle i
                        izišlo bi veličanstveno patetično. A ja sam vrlo dobro osećala da sam mu
                        nešto više od lepe igračke i da je to oboje laž. Možda bi on voleo da me ima
                        pored sebe, da nije nekih jakih razloga, koji se tome protive i koje ja ne
                        znam. Ali da ne može bez mene i da me mnogo i silno voli to on ne može, jer
                        on može mnogo da voli samo sebe. Ja sam sve to unapred znala, upravo ja sam
                        to osećala. Ja ništa ne znam što znam, već znam što osetim. To se kod mene
                        zove inteligencija osećanja. Ne samo iz pogleda i reči, već i iz
                        samoga glasa mogu da pogodim kad čovek laže. Znam jednu ličnost koja ima
                        glas tako bezbojan da on sam apsolutno ništa ne kaže. On samo sprovodi reči,
                        a ne daje im ni boje, ni čega drugoga; osim značenja koje im rečnik daje. To
                        me je odmah zainteresovalo i moja sumnja je brzo prešla u ubeđenje da je taj
                        glas izrađen, da bi sakrio svoju prirodu koja je možda bila pakost. Slušati
                        takva čoveka bez temperamenta u glasu vrlo je dosadno. Ovoga gospodina, pak,
                        bilo je zanimljivo slušati. On je svirao na svome glasu svoje rođene
                        kompozicije. Svesno ga je zaslađivao , ali nije preslađivao. A
                        neprestani humor i laskavo ismevanje dodavali su mu nešto nalik na
                        prirodnost. I prijao je taj glas kao kafa koja bi bila suviše slatka da nije
                        dosta jaka. Ima ljudi pametnijih od mene koje možeš prevariti, a mene ne
                        možeš prevariti. Ako se ja pravim da primam tako kako mi se daje, to činim
                        iz učtivosti, ili dosade, iz lenjosti ili preziranja. I onda izlazi da ja
                        prevarim one koji su hteli da prevare mene. To ne znači da ja lažem. Ta
                        misao mi je davala iskreno veselo raspoloženje. Igramo se, gospodine. Ljudi
                        uvek preteruju: ako vole, preteruju u hvali; ako mrze, u kuđenju. A ja sam
                        ovoga gospodina videla onakvog kakav je. Illustration je ovoga puta bio vrlo bogat.
                        Gledali smo sliko iz francuskog salona, Odjednom on se diže i sede daleko od
                        mene.
— Ja radije gledam slike u boji — reče. — Eto, mala, da li vi znato kako vam
                        je svaki pokret, svaka linija, svaka forma u skladu i lepa.
- Prvo, gospodine, ja za vas nisam „mala“, a posle mislim da znam tačno
                        koliko je istina to drugo što ste kazali.
— Ja bih voleo da znate reče on, osmehnuvši se samo na prvu primedbu.
— Zašto? Da budem sujetna?
— Ne, već da uživate. Pa ipak ima nešto što nije u skladu.
- Šta to? 
— Gle, zainteresovala se!
— Vrlo - rekoh iskreno. — Vi ste znalac i zato poštujem vaš sud.
— Ime, ime vaše.
— Što, baš je moje ime lepo.
— Lepo za drugu neku, lepo samo po sebi. Jela! To je tužno ime, gorko,
                        mračno. Nekoj crnomanjastoj sentimentalki ili sitnoj glavi lepo bi stajalo,
                        a ne vama.
Nikad o tome nisam mislila i učini mi se tačno.
-- A meni? rekoh.
- Vama neko ime u boji, zvonko, srebrno, zlatno. Kad bi mi imali lepo ime kao
                        Đovana, Zizema... Ali čekajte: Jovanka! To je zvonko. On je, naglašujući sva
                        tri sloga, izgovarao to ime vrlo zvučno, kao da ga je odzvanjalo neko veliko
                        zlatno zvono. Poče da me interesuje i bilo mi je smešno. Mi smo oboje znali
                        da su to ludorije, a oboje smo davali vrednosti tim rečima, on što ili je
                        izmišljao, ja što ili je meni govorio.
- Vas svi vole, zar ne? Kažite je li vam to milo ?
— Da, tako bar izgleda da me svi vole. To je prijatno, pa pomalo i
                        dosadno.
— Ja baš zato i neću da vas volim što vas svi vole. Pa ipak vrlo je prijatno
                        biti kod vas u sobi - kad nema još koga. Zamislite da ste neka 
                        vlastelinka i da se zovete Jovanka, da ste gospođa ovoga usamljenog zamka, a
                        ja da sam zaljubljeni vitez i da vam pevam stihove.
- Hteli ste reći rđave stihove - upadoh ja sasvim iskreno se smejući.
- Možda i rđave, ali iskrene, iz dubine srca.
- Ne verujem daa umete.
- Da probam?
- Ja sam nestrpljiva.
Ja ne volim slikove. Bolja je poezija u prozi.
- Gospođo Jovanka, - on ustade i stade iza mene - vaša je kosa kao jesenje
                        sunce: i zasenjuje i opet pogled traži tu dugozraku toplotu.
- Ne valja - rekoh ja. On nastavi kao da nije čuo, a čuo je i bilo mu je
                        krivo što mi se ne sviđa.
- Gospođo Jovanka, vaše su oči tropske noći. Ja sam putnik sa severa. Dajte
                        mi tople hladovine i zlatnim prahom posute tame...
On zastade, očeknu. Ja sam ćutala.
- Gospođo Jovanka, vaše je lice snežno polje ; ja bih voleo da ostavim traga
                        po njemu.
Uplaših se. Meni se i dopadalo to što je govorio, ali se i uplaših od nečega
                        što mi se učini da on još može reći. Zasmejah se i rekoh:
- Bogami, nije rđavo. Tri sezone sa tu, samo još proljeće. 
— Jovanka, — reče on, kao da ga nisam prekidala — proleće, to je tvoje mlado
                        telo, gle, cvetao prvi cvet, vatren kao moja ljubav; hoću ga . . .
Ja nisam videla njegove oči, ne znam da li je i to bila igra ili je on bio
                        izgubio glavu toga trenutka. Nisam imala vremena da mislim. Poslednje reći
                        izgovorio je brzo, duboko prigušeno i onda samo videh jedan pokret ruke,
                        prosto kao da me uzabra, uhvati me naglo i lako za vrat ispod brade, zavali
                        mi glavu na svoje grudi, naže se kao da pomiriše i njegove usne pritiskoše
                        moje. Miris od duvana, nešto zlo što opija i nešto snažno što uliva strah.
                        Meni se čini da sam za sve to vreme od nekoliko sekunada izgubila svest i
                        ako sam svakog sekunda znala da je to rđavo i ružno.
Eto, hoću sebi da objasnim šta sam osetila. Kad sam bila mala, pa kad smo se
                        ljuljali na ljuljašci, najviše sam volela da me Nikola, ovaj isti Natin
                        Nikola, ljulja. Kad me baci u visinu, ja dodirnem grane. Znam da sam osećala
                        užas: zakačiću se za granu, pašću, umreću; a u isto vreme govorila sam:
                        jače, jače, i bila sam gorda što smem od svih malih samo ja tako da se
                        ljuljam. Nešto nalik na to osetila sam i tih nekoliko sekunada: neki rđav
                        zanos, neka gotovo nesvesna želja da iskusim i tako nešto; a već ja ću umeti
                        za vremena da se trgnem i da ga kaznim za drskost.  Sad znam
                        vrlo dobro da sam sama kriva što je dotle došlo.
Dakle, dva sekunda ili pet, ne znam, i onda me porazi svesna misao: šta radim
                        ja! — i ja skočih, odgurnuh ga, pogledah ga u lice, pokazah rukom vrata i
                        rekoh: gospodine!
Nisam bila gnjevna, ja sam toliko bila uplašena za sebe, da o njemu nisam
                        vodila računa. Celo moje biće odnosilo se prema njemu kao prema stvari koja
                        hoće da mi pomogne da propadnem; ja sam uzimala sav deo svoje krivice. Mora
                        da sam izgledala strašno. To nije bio gnjev, to je bio užas, kao da sam pala
                        sa ljuljaške i razbila se i neću zato da krivim Nikolu, ali ne mogu više da
                        ga vidim.
Moj se gospodin otrezni i zbuni na moj zapovednički pokret. On se uplaši od
                        mene, ili za mene, i pođe vratima. Tu stade i okrete se. Ja nestrpljivo
                        pokazah još jednom šta želim i onda me tek obuze gnjev.
— Idite! — viknuh, a glas nije bio moj.
— Zašto? — reče on, i pošto je bio bled pocrvene. — Neću — reče i vrati
                        se.
Ja se zaprepastili.
— Šta to znači? — viknuh.
— Neću da budem isteran, hoću da se objasnim, pa ću onda sam otići. Jeste, ja
                        sam se zaboravio, ali... 
— Valjda nećete reći da ste zaljubljeni u mene? - upadoh podrugljivo.
— Neću. Ali eto vi priznajete da ste znali da nisam. Zašto ste koketirali sa
                        mnom? Hteli ste da me zaludite.
Osetih da on ima pravo i iskreno rekoh:
— Ja ne kažem da nisam kriva. Koketirala sam što me je vaše samopouzdanje
                        dražilo i što sam htela i ja da budem jaka.
— A što se igrate vatrom?
— Zato što znam da neću dopustiti da se opečem. A vi ste mislili da sam ili
                        nevaljala, ili glupa, i da mogu biti vaša igračka.
- Ne, nikako nisam to mislio. Ja sam mislio - i njegov glas postade tako
                        iskren i ozbiljan da se iznenadih - kako bi bilo divno da se ova mala,
                        pametna, dražesna i tvrdoglava lepotica zaljubi u mene: onda bih mogao
                        odustati od svojih principa, ali samo tako: ne ja nju da molim, već ona da
                        se zaljubi u mene. Vi ste dragocen instrumenat.
Ja se osmenuh, a on sede.
- Slušajte, Jelo, da budemo prijatelji.
— Šta? Da budemo prijatelji nas dvoje nevaljalih ljudi. Prvo treba da budemo
                        iskreni i pošteni. Ja nisam zaljubljena u vas i nikad nisam želela da budem,
                        ali je u meni dolazila želja da vas salomim, da uživam malo u pobedi, pa da
                        se povučem. 
— Onda sam ja bio pošteniji od vas.
— Niste. Ja nisam znala vaše namere. Mislila sam da i vi meni s tim
                        prilazite, da se igramo borbe. Mi smo bili jednaki. Oprotite i praštam.
                        Hoćete li da zaboravite ovo strašno što se tako glupo desilo među nama?
— Neću. — reče on. — Kome to treba da zaboravim? Fraze. I zar ćete vi
                        zaboraviti? Meni je baš prijatno da ne zaboravim. Glavno je da mi to nećemo
                        nikome kazati: to bi bilo ludo. Ja sam danas izišao iz takta, pa ipak mi se
                        čini da nisam tučen.
- Bogami, jeste. Oboje smo tučeni. — Mi smo dueliste i oboje smo ranjeni; sad
                        treba da se pomirimo - on se osmehnu i toga trenutka pored svega što se
                        desilo učini mi se čak simpatičan.
— Mi smo protivnici dorasli jedan drugoga — da budemo prijatelji.
— Vi ste drski i kao neprijatelj i kao prijatelj. Pristajem da se pomirimo
                        pod uslovom da više ne dolazite k meni.
— Zašto? Bojite se.
— O, više se ne bojim ničega. Hoću da kaznim sebe i vas. Ja ne volim
                        da se sećam ovoga što je danas bilo. Želim da zaslužim pravo da smem
                        zaboraviti. Ovo je bilo ružno, ružno i ja ću vama i oprostiti, a sebi nikad
                        neću. 
— Ja sam za trenutak izgubio pamet, zatim sam za trenutak bio zbunjen
                        postiđen, uplašen. To se sa mnom odavno više ne dešava. Vi mislite da ste
                        izgubili u svojim očima, i ja sam izgubio u svojim, pa ipak ako hoćete da
                        budem sasvim iskren ja se ne kajem i ne stidim se, To je kao kad igrate
                        karte sa čovekom koji zna: sama igra je zadovoljstvo, a gubitak je sitnica.
                        Ja sam imao dostojnog protivnika, mi smo se mačevali.
— Da, ali ste jedan udarac zadali krišom.
— Ali, Jelo, nije mogućno da ne razumete, a hteo sam da vam ne kažem, lepše
                        je bilo da vam ne kažem. Ja sam govoreći one gluposti i gledajući vaše oči i
                        zube kako mi se zanosno rugaju došao u ekstazu: hoćete li mi verovati da sam
                        poljubio lepotu, a ne ženu? Ja nisam svetac, ali tako mi časti, nisam vas
                        mnogo uprljao svojim poljupcem. Nikome nemojte reći i onda ništa nije ni
                        bilo. Vi zaboravite, a ja neću zaboraviti.
— Donekle vam verujem. Vi i ja imamo sasvim različite pojmove. Ja sam kriva i
                        imam da ispaštam svoju pogrešku, ne da mi je Bog oprosti, već da sama sebe
                        mogu poštovati. Ja sam bila koketna i suviše slobodna i to samo s vama.
                        Mislila sam da sam jača i verovala sam da ste vi veći gospodar od sebe. Mi
                        ne možemo ponavljati staro, još manje otpočeti što novo, a uspomena se ne
                        može izbrisati. Ja imam da budem skromnija  a vi da se lišite
                        zadovoljstva da se igrate koketerije.
— Vi ste prostiji nego što sam mislio.
— Hoćete reći: palančanka?
- Da, mala palančanka.
— Jeste, to sam ja. I verujte da katkad žalim što nisam tamo ostala. Ja vrlo
                        volim Beograd, ali žalim što nisam u njemu ostala onako čiste duše kao što
                        sam došla. Vi ne znate kako sam ja bila krasna.
— Znam po tome koliko ste ostali. Vi ste od Beograda dobili samo puder, on se
                        otresao, i vaša je duša ista. Poznao sam vas danas bolje nego ikad.
— Vi se varate.
— Ja se retko varam. Sasvim vas razumem i kažem vam da imate pravo što nećete
                        više da me primate. Malo pre nisam pristao da me oterate, sad pristajem. I
                        odlazim tužan. A kad se vidimo u društvu, mi smo prijatelji?
- Ponašaću se bolje nego dosad, poštenije iskrenije.
- Zbogom. Oprostite i hvala.
— I ja sam zadovoljna što ste ostali da se objasnimo.
Otišao je. S njim sam dobro prečistila račune, a sad imam sa sobom. Onda kad
                        je učinio nešto, što nije smeo učiniti onakav kakvog sam ga 
                        znala, ja sam stekla bolje mišljenje o njemu. Ali ja? Gde ću ja da se
                        sakrijem od same sebe? Kako ću ja da gledam sad u oči poštenim ljudima?
                        Mama, oče, čiko, gde ste da vidite večeras svoju ljubimicu kojom se toliko
                        ponosite!
Ništa ja nisam, samo su oni uobrazili da nešto vredim i meni je bilo milo da
                        to poverujem. Dopustila sam da me poljubi čovek koga ne volim! Kako sad mogu
                        želeti da sretnem nekoga ko će da me voli? Je li to taj život koji se sa
                        toliko nade čeka? Je li to ta sreća za koju kažu da sam ja stvorena? Prvo
                        jedna naivna i nemoguća ljubav, posle jedan ovakav doživljaj. Očajna sam i
                        ogorčena. I ne ljutim se na toga gospodina što je otišao, već na sebe i na
                        sudbinu, naročito na sudbinu. Dakle, od vrline do poroka ima samo jedan
                        korak, i ne učiniti ga to je sve, to je ono što svi cene. Sad vidim da ni
                        jedan čovek ne sme biti drzak kad je žena jaka u poštenju i razumna u
                        govoru. Oh, kuko sam ja počela da padam. Kako sam mrska sebi i kako ipak
                        prezirem toga gospodina kome sam malo pre oprostila. Ne, ne, on mene nije
                        nimalo poštovao. Ili je on iz sasvim drugog sveta koji ja i moja okolina ne
                        razumemo.
U slepim očima mi kuca kao neki sat bola. Sudbino, zašto si ga navila? Prvo
                        jedan otišao sam, posle drugi koga sam oterala. Prvo ljubav bez poljupca,
                        posle poljubac bez ljubavi. Prvo tuga,  posle stid. Šta ima
                        posle toga da dođe? Smrt? Ili što gore? Šta bi kazali Mika i snaja da ih sad
                        posle večere zovnem i sve im ispričam ? Snaja bi mene branila, a svu krivicu
                        bacila na njega; Mika bi ga možda potražio, a u mene bi izgubio svako
                        poverenje. Bilo bi ružno da kažem, ružno i nekorisno, a ružno je i da
                        sakrijem. Ili samo snaji? Ne, ona bi se mnogo uznemirila. I onda zbogom,
                        moja slobodo. Ja ne bih tada mogla biti ni trenut spokojna. Eto šta sam
                        učinila.
Kako je Nikola bio pošten, kako se je on ponašao bratski i prijateljski i ako
                        ino je voleo. Ne, glupo je sad jadikovati. Ima samo jedan jedini način da se
                        zasluži oproštaj a taj je: da to bude poslednje tvoje ružno
                        delo.
Morala sam ostati do ponoći. Nisam ni znala da će biti gostiju na večeri. Baš
                        mi je kao za kaznu trebalo da dođe i taj pametni dečko koji gleda u mene kao
                        u božanstvo. Ja sam se ponašala kao obično, samo je on primetio da mi „nije
                        dobro“ i pitao me šta mi je. Rekoh da me je još posle podne bolela glava, pa
                        je možda ostao trag, ali da mi sad nije ništa. To sam kazala s jednom
                        namernom dozom dosade koja kao da je htela da kaže: a šta se to tebe, dete,
                        tiče? I posle mu celog večera nisam rekla ni reči, niti ga pogledala. On bez
                        sumnje sad pati. I šta li misli? Da sam  zaljubljena; u nekoga
                        koji me ne voli? Ah, da ti znaš kako se moje srce kida što ti o meni lako
                        lepo misliš i što je to tako daleko od istine. Žao mi ga je i volim ga zbog
                        njegove čiste duše, ali dobro sam uradila što sam se sklonila. Kako sam sad
                        postala pametna. Setila si se skromnosti kad si izgubila skromnost. G. R. mi
                        je poslao pismo koje me je vrlo iznenadilo. On je povratio svoj ton i svoje
                        držanje. Prvo sam planula: mislila sam sad će početi da piše kad ne sme da
                        dolazi. Naprotiv pismo je originalno i za mene važno. Čitav događaj.
                        Prepisujem ga:
Poštovana gospođice, čini mi se da sam od juče uzbuđen kako nikad nisam bio,
                        čini mi se da vas od juče volim kako dosad nisam i ako sam vam se od uvek
                        divio. Zato, molim vas dopustite mi da vas zaprosim i nemojte misliti da
                        uobražavam da mi se ne može desiti da budem odbijen. Prvo se obraćam vama,
                        jer je vaše da ili ne prvi i najvažniji odgovor. Ako
                        pristanete, biću veoma srećan i staraću se da vas usrećim. Ako ne budem
                        počastvovan vašim pristankom, budite spokojni; ja se ne ću ubiti, niti
                        očajavati, a koliko mi bude žao, sakriću, da ne izazovem vaše sažaljenje.
                        Takva je moja filozofija. U svakom slučaju — da budemo prijatelji. Pošt. i
                        t. d.
Ali, Bože moj, kakvo sam ja čudovište ! Meni je ovo pismo prijatno. Prvo sam
                        pomislila: on to  hoće kavalerski da mi se oduži: zna da ću ga
                        odbiti i nudi mi to zadovoljstvo. Ne, ne, to nije tačno: on se nada da ću
                        primiti. Ne, ponuda je ozbiljna i on se čak boji da neće biti primljena. Šta
                        je u njegovoj duši ja ovoga puta ne vidim jasno, ali je ton njegovoga pisma
                        takav da mu se može lako odgovoriti negativno. Moj odgovor je gotov:
Gospodine, velika čast koju moram da odbijem iz važnih razloga, čini mi ipak
                        zadovoljstvo. Ja nisam vrlo mlada, a vi ste mi prvi prosilac, a to, izgleda,
                        laska ženi više nego svi komplimenti. Ne mogu primiti vašu ponudu da me
                        usrećite, jer ne osećam u sebi sposobnosti da ja vas mogu usrećiti. U svakom
                        drugom slučaju teško bi mi palo ovakvo pisanje pisma. Vaše uveravanje da se
                        nećete obesiti olakšava mi posao i dodaje mu veselosti. Vaša je filozofija
                        izvrsna. Da, gospodine, vama se čini da me volite i to je još jedna
                        uteha više za mene da vam neću pričiniti bola. Ako bude bilo žalosti,
                        sakrite je, da me kaznite a ja ću svoju gordost što sam od vas prošena da
                        zavijem u ćutanje i skromnost. Hvala na lepom tonu pisma, ne zamerite za moj
                        ton i — da budemo prijatelji.
Jovanka.
Kad smo se danas našli kod rodbine moje snaje, on mi posle pozdrava reče,
                        smešeći se:
— Znate, prijatelju, šta mi se desilo? Prosio  sam jednu devojku
                        i ona me je odbila. Bilo mi je žao, čak sam se i ljutio, a kad sam dovršio
                        pismo i pročitao njeno ime, ja sam se opet odobrovoljio.
Snaja koju je iznenadio takav njegov govor sasvim prirodno i ne dajući sebi
                        računa, kao uvek inače, da li to treba učiniti upita ga:
— Kako se zove gospođica?
— Jovanka — odgovori on.
I tako izgleda da sam mu sad sve oprostila. Samo ipak žurim da zaklopim list
                        na toj strani života. Volela bih kad bih mogla da iscepam te listove iz
                        života ili da ih katancem zaključam.
Radim. Raditi to je jedino dobro u ovome životu, jedino čisto ne sujetno
                        zadovoljstvo. Radim strasno. Ništa mi se ne može oteti, za sve imam
                        sposobnosti, pa ipak ništa od mene neće biti i kad umrem, niko neće znati da
                        sam postojala. Radim samo za sebe, samo za svoje zadovoljstvo. Sve mi je
                        malo, izgleda mi da nam profesori kao deci dele male porcije znanja. Htela
                        bih jedno široko more. da se zagnjurim, da se zanesem, da se izgubim u
                        njemu, i kako to ne može da se nađe u školi, ja se bacam u drugo more, u
                        kome se nikad ne zamorim, plivajući. Čitam mnogo literaturu svih naroda, sve
                        što mogu da dobijem. I osećam da je tako istinita stara fraza da je knjiga
                        najbolji prijatelj. Imaš drugarica, imaš i prijateljskih poznanstava,  a nemaš jednu dušu sasvim blisku kojoj je moja duša sasvim
                        odana. Mislim da sam se nesvesno čuvala od toga, da bih što više sebe mogla
                        pokloniti čoveku koga budem volela. Sad sam se navikla da budem sama i
                        prijatno mi je. Najviše volim knjige i decu. Mi odrasli ljudi tako smo puni
                        sujete. Ne volim da se nekome toliko približim, da ga potpuno upoznam. Mi
                        vrline ne krijemo i zato se simpatija može da stekne prema čoveku kad ga
                        upoznaš otprilike malo više od polovine onoga koliko se čovek može upoznati.
                        Iza toga svi ljudi liče jedni na druge i postaju dosadni: čandrljivi, ili
                        lenštine, a više svega i svi uobraženi. Ja sam dugo mislila da ja nisam
                        uobražena: još jedna uobraženost više. Baš sam posmatrala: i slabi i jaki,
                        čak i oni najskromniji, eto i moja jedinstvena snaja, svi smo u po nečemu
                        uobraženi i tvrdoglavi u svome ubeđenju ... Ah!
Moja je snaja prekinula moje ništavno filozofiranje i donela depešu da mi je
                        čika opasno bolestan i da želi da me vidi. Išla sam odmah. Čika je već bio
                        mrtav. Stigla sam za pratnju. Sve dockan i sve uzalud u mome životu. Jedna
                        velika duša, tako otmena i tako bliska, i tako puna nezaslužene ljubavi
                        prema meni otišla je pre, nego što sam je poznala, otišla je neocenjena i
                        nevoljena koliko zaslužuje. I svojim odlaskom čika mi je ostavio jedan
                        strašan bol i jednu užasnu grižnju  savesti, ostavio mi je
                        svoju biblioteku i jedno zatvoreno pismo, koje mi nije poslao, a koje mi je
                        pisao pre dve godine kad sam se mučila za druge stvari. Čiko, čiko moj,
                        zašto si otišao? Zašto mi nisi poslao pre to pismo? Zašto nisi učinio da
                        poznam koga imam? A zašto ja sama to nisam znala, zašto ga nisam umela
                        dovoljno oceniti, zašto mu nisam dala više svoje nežnosti koju je on toliko
                        želeo ?
Ne znam po koji put čitam pismo koje znam već napamet.
„Jelo, drago čikino dete, odavno se spremam da ti pišem potpuno iskreno, da
                        pokušam da ti dam saveta, da te razgovorim, da te utešim ako je to mogućno.
                        Da ti kažem da i čika pati zbog toga što ti patiš. Posle pomislim možda je
                        tebi lakše da veruješ da niko ne zna, kao što si mislila onda kad si mojom
                        nepažnjom onako rano došla do one mučne i gorke knjige Tolstojeve. Eto tako
                        ti se u životu niže udar za udarom i samo filozofija kod inteligentnih i
                        zaborav kod prostih mogu da spasu čoveka od očajanja.
Biće koje ti je najmilije pati, a ti mu ne možeš pomoći, ne možeš sprečiti
                        bol, ne možeš učiniti ništa za njegovu sreću i ako bi život dao da možeš.
                        Mislim da je to poslednji moj bol, poslednji udar od života meni. A tebi je
                        tek drugi. Ti ćeš ih imati još. I baš time bi hteo da te tešim. Imaćeš ti
                        još i radosti u životu, to mora tako da bude.
Jedno vreme sretao sam tvoje lepe oči pune prekora i optužbe i mogao sam to
                        podneti samo zato što nisam zasluživao te prekore. Tvoje oči koje sam uvek
                        umeo lepo da čitam govorile su: Zašto ste me uvek gledali vedro i veselo,
                        zašto ste mi uvek govorili da je život lep kad je on gadan, kad ste i vi,
                        možda, gadni? Jelo, ja nikad nisam bio gadan, a život mi je uvek bio lep kad
                        sam tebe gledao. Nije čika sa svima ljudima bio vedar i veseo. Još kad si mi
                        jodnom kao dvogodišnja devojčica potrčala u susret sa raširenim ručicama i
                        očima punim ljubavi, zadrhtalo je moje srce od nežnosti koju je celog života
                        stezalo u sebi. Ja sam uvek bio pošten u životu, i malo sam sreće imao. Ti
                        bi bila moja sreća, da sudbina nije pogrešila, i moje dete dala mome bratu.
                        Otimao sam od tvojih roditelja tvoju ljubav i tvoje osmehe i zavideo im i
                        osećao sam da nemam prava na tebe koliko oni i nisam se stideo što sam im
                        zavideo. Pratio sam tvoje razvijanje i sve sam te više voleo: ti si bila
                        dete kakvo sam ja sebi želeo, kakvo sam ja hteo da imam. I sad ti voliš
                        Nikolu i patiš, a ja ti ne mogu pomoći i pišem ti možda samo da olakšam
                        sebi, i pismo ti možda neću poslati ako me razum ubedi da to ništa ne može
                        učiniti: da ti želiš Nikolinu ljubav, a čika ti može dati samo svoju. Tako
                        sam i onda hteo da razgovaram s tobom o onoj knjizi i o životu, ali sam  se bojao da ne otuđim tvoju nežnu, stidljivu i ogorčenu dušu
                        sasvim od sebe.
Čim je Nikola došao, ja sam se uplašio, jer se i meni mnogo dopao. Predvideo
                        sam šta će biti posle druge vaše šetnje u polju. Pa, ipak, Jelo, to će
                        proći, to je prvi zanos mladosti. Ti ćeš još biti srećna, ti ćeš naići na
                        čoveka većeg koji će to dublje i silnije voleti. Nikola je mio i dobar, to
                        je dosta, ali to nije mnogo. Ja sam vas razumeo bolje nego što ste vi sami
                        sebe razumeli. Posmatrao sam, strahovao sam. Bojao sam se nečega što je
                        moglo biti. Nikola sa lepo ponašao i bilo je onako, ne kako je on hteo ili
                        kako ti nisi umela, već kako je po samoj prirodi stvari trebalo da bude.
                        Meni je unapred bilo žao Natine razorene srećo, ali ništa se nije desilo,
                        jer te on nije voleo više svega na svetu. Kad mislim kako sad patim, žalim
                        što se desilo da je bio veren ; kad pomislim da ćeš brzo preboleti, onda
                        nalazim, ja, tvoj sujetni čika, da on nije dovoljno veliki za moju Jelu.
Da ti kažem jednu istoriju koju niko ne zna. Bilo mi je dvadeset godina kad
                        sam zavoleo tvoju strinu - zbog lepih plavih očiju, ljupkog lica, i velike
                        kose, i zbog toga što mi je tada trebalo da volim nekoga i što je ona bila
                        najlepša od najbližih. Posle dve godine sretanja i ćutanja, strepnje i
                        čežnje, rekoh joj najzad da je volim i zaprosih je tajno, moleći je da me
                        čeka samo dok  završim ispit. Bio sam na kraju studija, a to
                        sam učinio samo iz straha da mi je neko ne preotme. Ona se odazva lepo,
                        obeća i održa reč. Radio sam, trudio se da budem što dostojniji čovek, i
                        voleo sam i bio sam srećan. Čim sam svršio i dobio službu, oženio sam se. Ti
                        si se varala, ja nisam bio kao mnogi drugi. Jedno vreme bio sam zadovoljan,
                        mislio sam da sam srećan. Posle sam došao do ubeđenja da sreće nema, već da
                        čovek ima da bira samo dvoje: biti nesrećan sam, ili biti nesrećan u
                        društvu. Ja sam neprestano radio, razvijao se, to je bila neodoljiva potreba
                        moga života, a ona nije htela sa mnom da radi, sa mnom da misli, da mi hude
                        drug, prijatelj. Svi moji pokušaji ostajali su uzaludni pred tim stvorenjem
                        slabačkim, nežnim bez volje i poleta. Ona je bila zadovoljna i više joj
                        ništa nije trebalo. I tako sam ja išao napred, sam, a ona je sve više
                        izostajala i kad sam hteo da dajem i da primam ljubav, morao sam da se
                        vraćam, da silazim sa visina, da bivam razočaran i nesrećan. I samo rad,
                        neumorni rad, i šetnje po prirodi i razmišljanje i moja urođena pravičnost
                        nisu mi dale da je omrznem što je obmanula moj život i nehotice prevarila
                        moje nade. I ja sam je voleo kao dobru domaćicu, kao dadilju, kao uspomenu,
                        kao svoga bolesnika. A kad mi je bilo blizu četrdeset godina, ja opazih u
                        svetu jednu dušu koja me je mogla usrećiti i ne mogu da ti pričam koliko sam
                        propatio dok sam to preboleo i sakrio da niko ne primeti. Onda mi je domaće
                        ognjište bilo žalosno, žalosnije nego da ga nisam ni imao. Ali baš u to
                        vreme sam zavoleo moju malu bratanicu. Sudba mi je poslala utehu: i
                        pregorena moja ljubav za ženom drugom, saradnikom moga intelektualnog
                        života, nikla je ponova i procvetala očinskom ljubavlju prema detetu moga
                        brata, jer je životu bilo po volji da me i u tome obmane. Čovek se menja:
                        bio sam stariji i sad mi je trebalo nešto drugo. Izgleda da ljubav iz
                        čovečijeg srca ne može da ispari i da se izgubi, ona se gomila, i raste:
                        nikoga nisam voleo toliko koliko tebe. Ja sam ponekad plakao što ti nisi
                        moje dete, što ja nemam prava da te ispitavam kako ja boću, da te vodim kuda
                        ja hoću, i kad nađem čoveka koji je dostojan tebe, da ga približim tebi i da
                        srećan čekam šta će život da učini od vas. Nije istina da sreće nema. Nije
                        mogućno da je neće biti za tebe, jer ti si izbranica života. Neću da kažem
                        da Nikola nije krasan čovek; on samo nije taj kome bih ja voleo da te dam.
                        Meni se čini da bi ga ti brzo prestigla, a život, lepi život sastoji se po
                        mome mišljenju u ovome: ići napred, penjati se s onim koga voliš, penjati se
                        po putu koji vodi između zemlje i neba.
Jelo moja, radi. To je jedini savet što ti mogu dati. Zadubi se u neki posao,
                        predaj mu se svom 
dušom, pa ćeš naposletku zaboraviti svoj bol. Čitaj mnogo, pokušaj da što
                        pišeš. Ako ne osećaš sposobnosti da pišeš za druge, piši samo za sebe.
                        Beleži svoje misli, svoje utiske, svoja osećanja, i tugu svoju. Eto, piši
                        svoj dnevnik ako to već ne radiš. To tako olakšava. A kad svršiš školu, hoću
                        da molim tvoga tatu i mamu da mi te dadu malo, da proputujem s tobom, da ti
                        pokažem Evropu, da poplovim malo po moru s tobom. To je još jedini put koji
                        želim pre poslednjeg puta s koga se ne vraća. Radujem se i kad samo
                        pomislim: jedan sedi starac i jedna zlatna devojka, jedan život koji je
                        prošao i prežalio sebe i jedan koji je tek počeo da se nada i da pati, koji
                        još ima da vidi sreću. I svi će misliti da je ta devojka što u sebi nosi čar
                        dana i noći moja ćerka i ja ću sam to misliti i osećati. Znaš li kolika će
                        to sreća biti za tvoga čiku? Hoćeš, je li da hoćeš da mi je pričiniš? Ja sam
                        tako ubeđen da će ti taj put učiniti mnogo dobru. Ti ne znaš kakvu moć ima
                        more nad čovečjom dušom. Meni se čini da nema tih bolova koji se no mogu
                        smiriti pred večnim nemirom mora, pred večitom promenom njegovih lepota.
                        Ovim pismom ja te pozivam na taj put i obećavam ti utehu. A dotle, Jelo,
                        radi i staraj se da se pomiriš s onim što se ne može izmeniti. I piši
                        svome
Ćiki.
Razumem zašto nije poslao pismo. Učinilo mu se da me nije utešio i da mi je
                        samo pokazao svoju ljubav koja mu se učinila starački sebična. Mene je
                        njegova smrt potresla više od svih bolova u životu, ali kad sam pročitala
                        pismo za koje niko ne zna, tek sam onda pala u očajanje. Čiko, zašto me nisi
                        čekao? Zašto si izneverio ovo svoje obećanje? Zašto si otišao sam? I zašto
                        ja nikad nisam mislila da putujem s tobom, da od tebe naučim ono veliko lepo
                        što je s tobom umrlo i što nisi mogao ostaviti u nasleđe? Hoću li ja tako
                        uvek u životu da pojmim šta sam imala tek kad izgubim?
Ah, kako je čika voleo da mu pišem i kako je čuvao moja pisma. Zašto mu nisam
                        pisala češće, zašto sam prenebregla tu dragocenu ljubav jednog naučnika i
                        filozofa koji je imao slabost da voli dete svoga brata? Treba li da izgubim
                        i roditelje, pa tek onda da pojmim ko su oni bili i šta su oni meni
                        davali?
Pod uticajem grižnje savesti ja sam bila mnogo nežna prema majci i ocu i moja
                        ljubav ih je usrećila i malo utešila za čikom. Nagonila sam zeta da se
                        presoli kod njih. Sirota mama i tata: ja sam se umiljavala, mazila, milovala
                        njihove duše i tako raznežene ostavila ih i pobegla da ovde u svojoj sobi i
                        u samoći žalim čiku. Ili bolje: da poslušam njegov savet: da radim i da  se mirim sa onim što se ne može popraviti. Ah, zašto se ne
                        može popraviti !
Radim i čitam čikine knjige. Za ispite sam sigurna. Sad ne čitam samo romane:
                        čitam i naučne stvari. I tako mi je milo kad nađem čikinom rukom podvučenu
                        reč ili kakvu primedbu sa strane. Tako prolaze dani. I ja prolazim kroz
                        život kao čitačica. Je li to sve?
Svršila sam školu i položila ispite. Šta ću sad? Da idem kući, ili još da
                        ostanem ovde? Ili da tražim službu, pa da radim? Apsolutno ne znam. Čika mi
                        je uvek govorio da izaberem samo ono čemu me srce vuče. A mene ničemu ne
                        vuče. Ja hoću da volim, hoću da me voli neko eto tome me vuče srce. Prokleto
                        srce! Kamo toga doveka što mi ga je čika obećavao? Svi i sve mene
                        varaju.
Probala sam sa snajom i bratom da idem na zabave. Lepo sam se oblačila, lepo
                        sam izgledala, mnogima sam se dopadala i svi su mi pravili iste dosadne
                        komplimente. I vraćala sam se umorna kao od uzaludnog čekanja.
Jedino što u životu vredi to su deca. S njima samo mogu da budem vesela, jer
                        je njihova radost topla kao sunčani zrak, jer kod njih nema pretvaranja. Ja
                        kod dece uvek naučim i pronađem nešto novo. Dok međutim ovi zlatni mališani
                        misle da su sve što znaju naučili od starijih. Ljudi su često samo odrasla
                        deca, ali oni su onda dosadni, jer nisu bezazleni i nisu mali. Eto onaj
                        uglađeni gospodin R. i ja. Koliko u svemu tome ima ozbiljnosti. A znam
                        koliko sam kad sam bila mala jedva čekala da dorastem i da budem ozbiljna i
                        pametna velika devojka. Inteligencije ima i obrazovanje se množi, pa ipak
                        među ljudima ima tako malo ljudi, a tako mnogo dece. Kad je čovek sam i kad
                        mašta, često puta je tako detinjast, da bi se stideo da kaže glasno svoje
                        misli. U tome i jeste ljupkost dece što se ona ne stide. Moja snaja ima sto
                        poslova i sto sitnih briga. Ona ne mašta; ona večeras misli šta će sutra da
                        radi. I one radoznale oči, one glavice radosne bez razloga to je blago, to
                        je sreća, to je jedini smisao života. Ali kakav cilj? Smeh bez razloga će
                        prestati čim se sazna da nema razloga, radoznale oči biće tužne kad se
                        radoznalost zadovolji. I snaja neće znati šta je u njihovim dušama. Njene
                        brige će se menjati: da dobro uče, da se odlikuju, da postaju ljudi, da
                        dobiju poštovanje, počasti, novaca, da se ožene po njenoj volji i tako
                        dalje,  Ali našto sve to? Da se otpočne nova karika u večitom
                        lancu života.
Resila sam da idem kući. Da vidim, možda je tamo bolje. Ovde nemam više šta
                        da radim. Roditelji su me željni, pa kad me to ne staje nikakve žrtve, hoću
                        da im učinim radost. Ljudi su sebičnjaci koji sa tako ozbiljnim licem većaju
                        o plemenitosti i vrlini, kao deca kad igraju igre koje predstavljaju život
                        odraslih. Idem kući. Ima nešto prijatna u tome vraćanju. Ti živiš i menjaš
                        se i tražiš sve novo i novo, a tamo negde u jednom lepom kutu čekaju te
                        stare stvari koje su uvek iste i koje su ti tako verne u svojoj ljubavi.
                        Naša kuća i bašta sa velikom lipom i ružama i sa čardaklijom, sa brdima u
                        pozadini i sa nebom i zvezdama koje toliko poznajem, naša kuća sa svima
                        uspomenama i sa maminom i tatinom ljubavlju stoji uvek ista i kao da ima
                        samo jedan cilj: mene da čeka. I kad ja u tuđem svetu ne mogu da nađem
                        vellku i silnu ljubav, zašto se onda ne vratim u tu nežnost, u koju se ne
                        može sumnjati i koja me nikad neće izneveriti ?
Hoću da idem, a žao me da ostavim decu. Kod kuće ću imati sestrinu decu, ali
                        mi je žao ovih zlatnih malih muškaraca. Ovih dana sve svoje vreme poklanjam
                        njima. Želim da ostavim  najlepši spomen, hoću da me još više
                        vole kad odem. Ja baš volim da žale za mnom kad odem. Snaja plače, Mika se
                        ljuti, deca se smeju. Ja idem da ublažim i zasladim svaki trenutak rastanka,
                        ali kad odem, oni će osetiti prazninu i bol. Uvek volim da me žale kad odem,
                        samo bih volela da me ne žale kad umrem. U odsutstvu oni mene, želeći me,
                        još više zavole i ja se radujem kad ću opet da se vidim s njima. Kad umrem,
                        ne mogu doći opet. Kad nema utehe, ne bi trebalo da ima ni tuge.
Meni se čini da Mika najviše voli Mišu koji je divan nestaško, snaja voli
                        svoga mezimca Ivu, a ja najviše volim Boška. Miša je već mali čovek vrlo
                        ljubak i duhovit. Iva je slatka beba od dve godine koja uči da govori, a
                        Boško je na sredini i on se bori između zavisti prema Miši i ljubomore prema
                        Ivi. Njemu je pet godina i već oseća nepravde i razočaranja. On bi tako rado
                        hteo da sedne mami u krilo i da se mazi. Ona mu nežno kaže:
- Ti si, sine, veliki. Kad si bio mali i tebe sam tako držala kao Ivu.
— A šta mi to vredi, kad sam ja to zaboravio? Ja hoću sad da me voliš kao
                        Ivu.
I kad ne može da uspe kod mame, on dolazi meni i pristaje da bude moj sin. I
                        to umiljavanje jednog anđela tako je veliko uživanje  i tako
                        lepa sreća, da mi je mnogo teško rastajati se. Izgleda da je čoveku uopšte
                        teško rastajati se, dok život, izgleda da je sačinjen iz samih rastajanja.
                        Ponekad mi se čini da ću ja imati čikinu sudbu: sva sreća će mi biti u tome
                        da volim tuđe dete. Iva najviše voli majku koja ga hrani; Miša tatu koji mu
                        pokazuje slike, vodi ga u cirkus, vozi ga na svojim kolima i uči ga da tera
                        konja: a Boško se pravi da najviše voli mene i zbog toga mi ga je tako žao i
                        tako ga volim. Eto to „voli“ kako se ono menja u životu! I mi još nešto
                        pričamo o stalnosti. Sećam se da sam ja do šeste godine obožavala mamu, od
                        šeste do desete seju, od desete do četrnaeste tatu, posle čiku, zatim Nikolu
                        i posle - nikoga. Da li će na tome i ostati? Moje se sve misli svode na to,
                        kao Boškove na kolače voće i igračke. Za ručkom odvaja peršun iz supe i meće
                        na ivicu tanjira.
— Boško, sve što je u tanjiru, to se jede - kaže mu snaja.
— Zar i kosti, mama? pita on i pogleda je lako obešenjački da svi prsnemo u
                        smeh.
Inače je on jedno vrlo nežno srce. Miša ga bedi da on uvek kao slučajno
                        upusti parče hleba sa buterom, da bi učinio mački ljubaznost. Kaže za užinom
                        se Branko polio mlekom, a mačka se popela i počelo da mu liže kaput. Njima
                        se to  dopalo, i sad Miša priča kako će Boško sve odelo
                        ispolivati, samo da ga liže mačka. A nekad nije ni poliven, a ona ga liže.
                        Ali sad se moj ljubimac ljuti na mene što hoću da idem i preti mi da neće
                        više da me voli. I sklanja se od mene i gura se uz svoju mamu. I onda se tek
                        odjednom seti nečega i poče svojim slatkim kao žubor potoka glasićem da
                        priča:
— A znaš, mama, ja sam noćas nešto sanjao. Šta sam to sanjao? Ja sam uzeo
                        neku tvoju stvarčicu, ne znam šta je ono bilo, neka stvarčica kao broš, kao
                        neka igla, ali nije broš, ni igla, a ti si mi kazala: „Ostavi to, hoćeš da
                        mi pokvariš!“ A ja, mama, nisam ostavio, a ti si savijala nešto veliko, kao
                        neko ćebe, a ja sam upustio tu stvarčicu i ona se zakačila, zabola se kao u
                        to ćebe. A je li, mama, šta je to bilo? Molim te kaži mi kakva je to
                        stvarčica bila.
Snaja pogleda i mene i njega sa očima punim ljubavi. Njene su ruke zauzete, u
                        krilu joj je Iva. Zato ja zgrabim Boška i počnem da ga ljubim i da pretim
                        snaji da ću joj ga ukrasti i odvesti sobom. A on zna da lažem, ali mu je
                        ipak milo i voli da mu se mama uplaši.
Došla sam kući. Dosta je bilo dvadeset dana da sve ispričamo i da se siti
                        nagledamo. I sad mi je dosadno. Zaželela sam se nečega što je bilo  lepo kad sam ga ostavila, ali ja sam se promenila i to mi sad
                        više nije lepo. Možda je dosada u mojoj duši, pa je nosim svuda. Ni knjige
                        me više ne zanimaju kao pre. Kao i u običnom govoru počinjem i u njima da
                        nalazim jedno isto kazano više puta.
Zvali su me u društva. Pokušavala sam da idem. Priređivali smo šetnje i užine
                        po polju. To je više svega dosadno. Da li sam ja postala suviše samoživa?
                        Meni ljudi smetaju. U polje volim da idem sama ili sa najstarijom devojčicom
                        moje sestre. Volim da odem kod strine i da je ispitujem o čiki. Ona ga
                        iskreno i stalno žali i priča kako je bila sretna. Sve njegove ukuse iz
                        običnog života pamti i priča mi o njima sa nežnošću. A njegova velika duša
                        koja je čamila pored nje ostala joj je daleka i nepoznata. Ona je na groblju
                        udesila vrlo lepu bašticu i ja tako volim da odom
tamo u dane kada niko ne ide.
Dosadno, dosadno, Bože, gde ću da pobegnem od ove čame? Kad je Nikola bio
                        onda otišao i kad sam patila, činilo mi se da sam se uhvatila u koštac sa
                        životom i prkosila mu da ću ja pobediti. Kad sam načinila glupu avanturu sa
                        mojim prvim prosiocem, ja sam se uplašila da nije život, mene pobedio. U
                        stvari niti ima borbe, niti pada, niti pobede, — samo trivialnost. Neko je
                        rekao  da sam se ja, „naletela“ po Beogradu i da sam sad došla
                        da „frapiram“ palanku. Da sam raspoložena, smejala bih se tome. Moji me
                        vole. Ipak moja sestra voli više decu i zeta nego mene. Ne zameram joj, jer
                        ja sam nesrećna što nema nekoga koga bih volela više nego mamu i tatu. Pa
                        odavno njih volim. Kao uvek želim i sad nešto novo, zanimljivo i jako.
Često mi se dešava da sam u društvu, sedim i glupavo se smeškam, ne čujem šta
                        govore i odobravam, a duša ne znam gde mi je. Da je bar ona na kakvom lepom
                        mestu! Mene mladi vole, a stariji mrze. Mlade devojke i dečaci nalaze da sam
                        obrazovana, zanimljiva, lepa, da sam „nešto više“. Oni su pomalo smešni, ali
                        oni tako lepo umeju da slušaju. Ljudi su ovde zauzeti svojim večitim sportom
                        politikom. Ja im ponekad zavidim što mogu nečim tako da se zanesu i ako to
                        nije ništa veliko. Starije žene me mrze i zavide mi što sam lepa, što znam
                        više nego one i najviše što sam ravnodušna prema njima. One misle da me mrze
                        što sam uobražena i gorda. Pored njih ja priznajem sebi da sam nešto više,
                        ali biti od njih veći to nije nikakva veličina.
Pola godine nisam ništa pisala. Jedem, spavam, šetam po mojoj velikoj bašti.
                        I tako vreme prolazi bez utisaka. Da ti je toplo, da ti je čisto.  da pojedeš štogod slatko i da pročitaš kakvu novu francusku
                        knjigu. Sestrina deca i ja, ozbiljno se interesujemo šta će biti za
                        ručak.
Eto, zar nije život strašan? Već toliko vremena sam ovde, a o Nikoli i Nati
                        nisam napisala ni reči i ako se svakoga dana vidamo. Toliko mi to sad nije
                        važim. Večeras sam čitala ceo svoj dnevnik i zaprepastilo me to opažanje. Pa
                        ja više nisam ja, ja sam neko sasvim drugi i nikakve sličnosti nema između
                        one devojčice od sedamnaest godina i mene. Ima samo jedna: obe su dostojne
                        sažaljenja. Nata ima troje dece i kad se smeši na njih, vrlo je mila. Ona je
                        sad puna, gotovo prepuna žena. Ona ima vrlo dobro srce i ja je volim skoro
                        kao seju. Nikola je sasvim propao u politiku i moj tata i on se lepo slažu,
                        jer su jednomišljenici.
Tata je ostareo. I postaje tužan. On oseća da se približuje ono što čoveka
                        čeka na kraju, ali čega se čovek ne boji dogod mu se čini da je to daleko.
                        On je kao i pre malo sujetan i sujetan je na ništavne stvari, on se na
                        primer ponosi što je okružni načelnik i što sam ja njegova ćerka. Međutim
                        tata je tako dobar čovek, tako gostoljubiv i tako milostivog i nesebičnog
                        srca, a to gotovo i ne zna i nimalo se time no ponosi. Mama je sad nekako
                        stekla u kući jače pravo glasa: nesvesno  je osetila da je i on
                        oslabio. Eto takvi smo mi i takav je život.
Otac i mama su se ozbiljno zabrinuli što ja nemam dobre prilike da se udam.
                        Preda mnom se prave ravnodušni, ali osećam da je mati prebacivala ocu i Miki
                        što se ne postaraju za mene. To može tako da me naljuti. Međutim ja sam
                        posle g. R. imala još prosilaca i nijedan mi se nije dopao. Tata se uvek
                        složio sa mnom da ih odbijemo. Bio je među njima jedan veliki činovnik i
                        strašno antipatičan čovek. Ja se smejem i hoću da utešim roditelje. Govorim
                        da volim više da ostarim i da ostanem kod njih, nego da se udam za čoveka za
                        koga ne mogu čak osećati ni iskreno poštovanje. Tata se slaže su mnom, a
                        mami je strašna reč usedelica.
Dve godine nisam ništa zabeležila. Zar je bilo što od vrednosti? Mi živimo u
                        miru i u izobilju. Više ništa. Danas sam se setila dnevnika, jer mi je danas
                        rođendan. Meni je dvadeset i sedam godina — ravno deset godina otkad sam
                        počela da pišem dnevnik. Ceo jedan život. Čedan jedan životić. Jedna ljubav,
                        nežna kao proletna rosa koja se smrzla i neosetno iščilela, zatim jedna
                        glupa avantura, i više ništa. Možda bi bilo bolje da sam se udala za g. R.
                        Ne, ne, srce ne vara.
Međutim ja nisam ni poružnila, ni ostarila po izgledu. Samo mi je kosa nešto
                        malo zagasitija.  Ali u duši osećam klonulost, kao da počinjem
                        da starim: nemam svežine, lakoće, volje i veselosti kao pre. Zašto ja ništa
                        ne radim? Zato što ne moram da zarađujem hleb: Mislila sam da sam stvorena
                        za ljubav i sreću i obrazovala sam se upočetku za svoje zadovoljstvo, zatim
                        za zamišljenog muža kome sam htela da budem bliska i za buduću decu da ih
                        vaspitavam i rukovodim. Danas odlučujem:
Neću da budem smešna i bedna. Ako još za godinu dana ne nađem kakvog čestitog
                        muža, ja ću se odreći tih nada i otići u službu.
Dvadeset sedam godina. Devojka raste i sazreva s godinama, zatim neko duže
                        vreme stoji na istom mestu, ne saznaje ništa novo i ne stari, kao zrela
                        jabuka na drvetu koja više ne zri, već čeka da je neko uzbere ili da padne
                        sama od svoje težine i zbog uvele, utrne drške. Ja sam jabuka sa najviših
                        grana, od najlepših i zrela, i niko noće da me obere. Čekam pad: starost,
                        smrt. Ponekad sam tupa, apatična, a ponekad se bojim da ne počnem očajavati
                        kad već sve bude dockan. Ja sam sasvim drukčije zamišljala borbu sa životom.
                        A možda je borba sa dosadom teža. Možda je pobeda apatije i lenosti kobnija
                        nego trenutna pobeda zla.
Ima samo dva puta u životu: živeti za sobe i živeti za druge. Ja sam od
                        sebičnih, ali ako me život prevari, mogu još biti korisna.
Udajem se. Nisam ushićena, ali sam ozbiljno uzbuđena i shvatam važnost svoga
                        koraka. I ne pada mi na um pitanje da li ne grešim i da li se neću pokajati.
                        Idem u manje mesto i udajem se za sreskog „doktorčića“ koji je udovac i ima
                        dete od pet godina. Evo kako je to bilo.
Još lane jednog kišovitog dana doveo ga je tata k nama iz kafane.
— Zamislite, Mikin drug, pokisao, umoran od putovanja, ima malu nežnu
                        devojčicu, i on nije došao k meni, nego odseo u kafani — ljutio se tata
                        ljubazno.
Ranije ga nisam poznavala. On mi se svideo. Ja poznajem dosta doktora (pored
                        Mike) i nisam baš oduševljena tim poznanstvima: ima među njima mnogo
                        površnih ljudi i strašnih materijalista. Ima ih i takvih koji kao divovi
                        raskidaju ljudske bole, samo su oni retki.
Dakle, doktor je pristao da dođe s devojčicom kod nas da provede posle podne,
                        jer mu je u kafani  bilo dosadno, ali je hteo tamo da se vrati
                        i prenoći. Naš iskren doček, topla, svetla soba, vesela lica, deca koja su
                        se odmah sprijateljila s njegovom devojčicom, mamino navaljivanje, tatine
                        pretnje kišom napolju i stenicama u kafani, sve to najzad toliko ga je
                        odobrovoljilo, da je ostao da prenoći u pređašnjoj Mikinoj sobi.
Ništa o tome nisam zabeležila. Kod nas je obična stvar da neko dođe i da bude
                        lepo dočekan Tada mi se samo dopao.
On je nešto malo veći od mene. Ima smeđu lako kovrčavu kosu, plave pametne,
                        tužne oči i bele zube. On je lep, to se ne može poricati, ali prvi utisak
                        je: inteligentan čovek, malo mračna priroda, čovek koji je patio i gospodar
                        svoje tuge. Njegova tuga kao da je sakrivala njegovu lepotu kao trava
                        ljubičice, ali je njegova tuga kao miris pobuđivala čoveka da se zagleda u
                        njega i da nađe lepotu. Nije rado govorio, no nije bio od onih neprijatnih
                        ćutalica koji se povlače u sebe kao kornjača čim ih se dotakneš pitanjem o
                        njima. Kazao je da mu je žena umrla u tome mestu iz koga se seli, da mu je
                        devojčica nežna i melanholična, da zna kako je mesto u koje ide zdravo i
                        prijatno i da je zato tražio premeštaj tamo. Odmah sam opazila da malu
                        obožava i da je ženu morao mnogo voleti i ako je on to pričao ozbiljno,
                        prosto, bez spoljašnjih znakova tuge. Tada je bilo tri godine 
                        kako je umrla. Njegova rođaka koja je otišla ranije sa stvarima bila je
                        dadilja detetu, koje je odraslo bez majke.
Radije je slušao. I malo iznenađeno i prijateljski je pogledao u svako lice
                        koje bi progovorilo. Mi smo dosta zanimljivi za nove ličnosti. Kad je bio
                        nečim naročito zadovoljan, lice bi mu se samo razvedrilo i u očima bi mu
                        jače zablistalo nebesko plavetnilo. Znam da mi je tada pala na um misao:
                        ovaj čovek ne ume da se smeje. Jedared se svega osmehnuo za sve to vreme.
                        Njegove devojčica koja se naprotiv mnogo oduševila u našoj kući dovela je za
                        ruku iz drugog kraja sobe, gde su se deca za svojim stolićem igrala, sejinu
                        najmlađu ćerčicu, stala pred njega i sasvim pokroviteljski kazala:
—- Tatice, i ona se zove Lela; vidi kako je mala! 
A ona je bila za jednu šaku veća od te male Lele od dve godine. Nisam ni
                        slutila da će ona biti moja ćerčica.
Kad je polazio, on nam je srdačno bez mnogo roči, zahvalio. Videlo se da je
                        prijatno dirnut. Inače nije nikome poklonio naročitu pažnju. Otada je prošla
                        godina dana i mi smo ga zaboravili. Jednog dana, na mesec dana posle moje
                        ozbiljne odluke koju sam zabeležila u dnevnik, dobijemo pismo od Mike, u
                        kome hvali svoga druga i dodaje:  „Šaljem vam njegovo pismo. Ne
                        znam kako će Jela to primiti. Ja mogu samo da kažem da je on najbolji i
                        najčestitiji čovek koga poznajem i jedan od najinteligentnijih, ali ne i
                        najveseliji. I ako je udovac i ima dete, a naša Jela veliki probirač, ne
                        znam zbog čega verujem da će se ona udati za njega i unapred se radujem.
                        Drugo pismo je bilo:
Dragi Miko, ti znaš da ja ne pišem pisma bez velike potrebe. Znači danas
                        tražim nešto od tebe. Lane sam bio kod tvojih i video tvoju sestru. Šta ti
                        misliš da li bi se ona udala za mene? Ja sam još dosta mlad i samoća mi je
                        teška. Oženio bih se ako bi tvoja sestra pristala da bude drugarica meni i
                        mati mojoj devojčici. Nisam više toliko mlad da se oduševljavam. Gospođica
                        mi se mnogo sviđa, ne samo što je vrlo lepa, već što verujem da je onakva
                        kakva bi žena meni sad trebala. Što se više sećam, sve sam ubeđeniji u svoj
                        prvi utisak. Meni je nezgodno da još koji put odem probe radi. Mi bismo se
                        mogli samo više razgovarati, a ne više upoznati. Ti znaš da ja nemam moć
                        sunca: Da raskravljujem ljudska srca; naprotiv i meni treba vremena dok se
                        oslobodim snebivanja. Koliko mi zasad treba ja sam je upoznao. Ostalo donosi
                        život. Tebe molim da mi odgovoriš da li je gospođica slobodna i kako ti
                        misliš o toj mojoj nameri. Znam da nije mnogo što joj ja mogu ponuditi.  Ona ima da se reši da sutra primi na sebe dužnosti matere
                        detetu koje joj je danas sasvim tuđe. Ne mislim da ga voli kao svoje, to je
                        nemogućno; ali da bude pažljiva i nežna to sam video da može; opazio sam
                        kako su je sva deca radosno slušala. Ja sam ti, dragi Miko, malo zbunjen tom
                        idejom o ponovnoj ženidbi koja mi je došla gotovo slučajno i toliko se sad
                        učvrstila, da ponekad počinjem kao u mlado doba ponovo da maštam.
Dakle, odgovori mi da li ima smisla da pišem tvome ocu, ili da idem tvojoj
                        kući. Ako gospođica odbije tu tešku dužnost na koju je pozivam, nudeći joj
                        sve što imam, ali što nije mnogo, onda ću bar znati da mi je samoću sudba
                        dosudila i neću više pokušavati da u svoju melanholičnu kuću pozivam vesele
                        goste.
Pozdravlja te tvoj
i t. d.
Ja sam kazala tati da ostavi stvar meni, da mi se gospodin dopada, takođe i
                        njegovo pismo, da može još i biti nečega, ali da mi dadu nedelju dana roka.
                        Zaklatilo se nešto u mojoj duši i srce me je povuklo tome ozbiljnom i
                        tajanstvenom čoveku. Ja sam odmah, gotovo dršćući od straha, spakovala svoj
                        dnevnik i poslala mu s ovim pismom:
Poštovani gospodine, ni ja više nisam mlada za zanose i oduševljenja. Možda
                        bi se kakva mlada  devojka setila da se odmah zaljubi u
                        interesantnog udovca; ja nisam. Međutim vaše pismo Miki vrlo mi je
                        polaskalo, upravo potreslo je ono što je u ponosu najlepše. Neko veliko
                        poštovanje osećam prema vama i vašem životu. To poštovanje povlači za sobom
                        simpatiju. Ja bih, mislim mogla biti vašem detetu najpažljivija maćeha, ja
                        bih u to mnogo uložila, ne samo da zaslužim vašu odanost i poštovanje, već i
                        stoga što zaista mnogo volim decu, a vaše je tako nežno i ljupko.
Ali, gospodine, pre nego što dođete i zatražite od moga oca mene, ja vas
                        molim da pročitate moj dnevnik. Tu je ceo moj život otkad umem da mislim.
                        Niko ne zna da sam ga pisala i šta ima u njemu. Onaj koji ima da bude moj
                        muž treba da zna, Vi ćete mi ga vratiti ako vam se ne dopadne; a ako i posle
                        toga ostajete pri istoj odluci, onda dođite: ja hoću s vama.
Posle tri dana dobila sam dnevnik i odgovor: Mnogo vam hvala. Moja odluka je
                        čvršća time što ste dopustili da vas sasvim poznam. Ja dolazim prve
                        nedelje.
Došao je. Sve je bilo prosto i svečano. Svi stariji smo bili u sali, malo smo
                        razgovarali, i onda je on po spoljašnjosti sasvim miran, ne krijući
                        uzbuđenje, ustao i bled, treperavim, ali čvrstim glasom kazao tati: 
— Gospodine, ja sam došao da vas molim da mi date vašu ćerku za ženu.
Tata je, gotovo plačući, kazao da rado daje svoj blagoslov, da je srećan i t.
                        d. Odmah je ugovoren dan venčanja. I kad su se sve ceremonije svršile i ja
                        dobila prsten, onda smo nas dvoje sami razgovarali. Prvo me je molio da se
                        venčamo na jutrenju bez parade. Ja sam odgovorila da je to i moja želja.
                        Ostalo je sve ostavio nama na volju. Tata kaže kad mu je spomenuo o mirazu,
                        on ga je prekinuo rečima: Molim vas, ja nisam trgovac. Moja žena kod mene
                        nikad neće oskudedevati, to je moja briga i dužnost, a ako vi svojoj kćeri
                        želite što da poklonite to su vaše uzajamne stvari; ja se u to ne mešam.
Setila sam se sejine svadbe i bilo mi je malo i smešno kad nam je tata
                        oduševljeno o tome saopštio.
Kad smo bili sami, on mi reče:
— Jedno vrlo delikatno pitanje među nama to je moja ćerčica. Ženeći se po
                        drugi put, ja joj u isto vreme činim i zlo i dobro. Vrlo sam vam zahvalan
                        što pristajete da prvim korakom u brak primite na sebe ulogu matere. Ja ne
                        tražim od vas nemogućno i neprirodno; ocenio sam da imate takta i ljupkosti.
                        Ali bojim se da mala u prvo vreme ne bude ljubomorna na vas: ona je naučila
                        da ja pripadam samo njoj. Ipak ubeđen sam da će  vas brzo
                        zavoleti. Jer vas moraju voleti kad vi to hoćete. To me je i sprečavalo da
                        se ženim i ubrzalo moju odluku da vas zamolim da pođete sa mnom. Mislim da
                        se ne bih ni oženio da nisam opazio vas. Ja sam vrlo često na putu po srezu
                        i u bolnici. Dete ostaje sa ženom koja je časna i odana, ali prosta, stara i
                        zaboravna. Ona joj nikako ne može dati sve što bi trebalo da ima. Kad budem
                        na putu u srezu po snegu — kakva će mi uteha biti misao da se vas dve
                        uzajamno zabavljate, čekajući me, i kakvo zadovoljstvo kad umoran i ozebao
                        dođem u toplu sobu i mesto sumornog malog lišca nađem dva vesela i
                        zadovoljna što sam došao. Ja sam vam tako mnogo zahvalan.
I on prijateljski stište moju ruku u početku, dok je govorio, ja sam
                        pomišljala da mu kažem kako će to meni biti lako i prijatno, ali kad se on
                        kod poslednjih reči tako vedro osmehnu, meni se sve to učini fraza i ja samo
                        uzbuđeno rekoh:
— Ja sam zadovoljna što imate u meni poverenja i biću srećna ako budem umela
                        da ispunim vaše želje.
— Ja ne sumnjam — reče on ozbiljno.
Posle jedne male pauze. u kojoj sam se kolebala, strašljivo ga upitah:
— A moj dnevnik?
— - Vaš dnevnik? Ah, da, hvala vam na poverenju. Vaša je prošlost vaša
                        svojina. Ja ne bih  pitao za nju, ali sam vrlo dirnut vašom
                        iskrenošću. I ja sam imao prošlost i ljubav. Razlika je samo što sam ja bio
                        i srećan. Da gledamo da popravimo tu prazninu — reče on tako nežno i tako
                        milo — da od dve tuge načinimo jednu malu sreću.
Ja zadrhtah od zahvalnosti, no ne rekoh ništa. On je razumeo i osmehnuo se.
                        Kako je on divan kad se osmehne.
Dešavalo mi se ponekad, u mlado doba, dok još nisam znala imena velikih
                        pisaca, da uzmem kakvu knjigu i posle prvih nekoliko strana zadršćem i
                        osetim da je knjigu pisao genijalan čovek i ne prevarim se i do kraja sve se
                        više divim i moje predosećanje postaje ispunjena nada. Mislim da tako isto
                        ima i retkih ljudi prema kojima se odmah mora osetiti veliko poštovanje koje
                        već u sebi sadrži i ljubav. I kad takav čovek mene odlikuje, u mene veruje,
                        meni hoće da pokloni svoje dane, — ja sam onda gotova da ga samo iz
                        zahvalnosti obožavam.
Posle podne, dosta rano, on je otišao, „da mala ne čeka suviše dugo“. Pri
                        polasku reče mi:
— Ja neću dolaziti do svadbe. Što sam želeo to sam uradio: posete uopšte ne
                        volim, što pre svadbu i onda smo kod svoje kuće. Dakle, kroz tri nedelje
                        rano ujutru ja ću biti ovde; neću odocniti.
Dade mi još jedan osmeli kao utehu što ga  neću videti tako
                        dugo, ja koja ga dosad nisam ni znala i kojoj je on sad već sve.
Nije prošlo ni deset minuta, a Nikola i Nata dotrčaše. Mama je kazala nekome
                        preko tarabe. Svi se sakupiše. Otpoče čestitanje i poljupci. Iznenadila sam
                        se koliko se Nikola obradovao. Posle mi je palo na um da je on možda mislio
                        da se ja ne udajem što još njega volim, ne baš njega lično,
već svoju staru ljubav. Kako smo naivni kad se tiče nas samih.
Pa ipak lepo je što se raduje kao da sam mu sestra. Nata me ispituje, traži
                        da vidi prsten i najzad se rasplače. Bože, otkad su oni venčani, čini mi se
                        da već i stare, a ja tek sad.
— A mi nismo ni slutili — ponavlja Nata — Jelo, voliš li ga mnogo?
— Bezumno ga poštujem, a voleću ga posle, zacelo ću ga voleti. To dolazi
                        posle, je li, Nikola ?
— Ti ga već voliš — reče Nikola ozbiljno — to je čovek kakav tebi treba i
                        kakvog si ti čekala. Ti si to odmah osetila. Tu nema dvoumljenja i
                        oklevanja.
— Kako je ovaj Nikola iskusan stari čovek.
— Nego šta — reče on, smejući se veselo, kao kad smo bili mladi i ja osetih
                        da je ono bilo tako davno, da bih sad čak mogla i govoriti o tome —
                        četvero dece zovu me tata, devet godina bračne sreće nosim na leđima. Vidiš,
                        Jelo, meni se čini  da toliki milijuni ljudi nisu uzalud
                        verovali u Boga; ima nešto u vazduhu. Trebo je da neko umre, pa ti da
                        postaneš žena najboljega čoveka koga poznaješ. Nato, zamisli kakva sreća za
                        tu malu filigrandevojčicu.
Da li je mogućno da ću ja postati robinja svome mužu. Eto, ja bih volela da
                        on svake nedelje dođe, a nalazim da ima smisla, čak mi se dopada što neće da
                        dolazi u posetu. Ja ću tako sve što on želi smatrati za najbolje i nimalo me
                        nije strah da ću izgubiti svoju individualnost. Ako je njegova duša moro kao
                        što slutim, a moja samo reka, onda zašto se bojati ? Neka se izgubim u toj
                        dubini i širini, neka postanem jedno s njom.
On je danas dolazio. Još nedelja dana do svadbe, a on je ipak došao. Dovezao
                        se na kolima sa ćerčicom. Izgleda da mu je bilo malo nezgodno.
— Vidim da sam vas iznenadio. Došao sam zbog Lele, hteo bih da se upozna s
                        vama pre nego što dođete. A posle, i duge su mi bile ove dve nedelje. Ja sam
                        uvek nervozan kad čekam kakav važan događaj.
— Vi ste me iznenadili, ali vrlo prijatno — rekoh ja i opazih da je opazio
                        moju duboku radost.
— A možda sam prosto izmislio razlog da opravdam želju da vas vidim. Znate ja
                        sam se juče ljutio  što nismo ugovorili da svadbe bude ove
                        nedelje.
Ja sam samo ćutala i gledala ga. On je razumeo.
— Šta mi živi ljudi znamo o životu i o ljudskom srcu? Eto vi i ja, mi se
                        uzimamo po razumu — zar nismo tako mislili? — a život nam već možda udesio
                        klopku i srce je uhvaćeno.
— Moje tako dršće kao da je uhvaćeno. Međutim meni je tako dobro i ničega se
                        ne bojim.
On me je gledao. Zatim reče:
— Vi znate da ste lepi, ali ne znate koliko ste lepi kad ste uzbuđeni. — Oh,
                        ja znam koliko je lepo to uzbuđenje.
Posle ručka dođoše Nikola i Nata. Posle predstavljanja Nata reče
                            njemu sasvim iskreno.
— Možda nije trebalo da dođemo, ali nismo mogli odoleti da vas ne vidimo pre,
                        nego drugi.
On se tako lepo osmehnu na nju, pa se onda okrete meni i ja sam razumela da
                        se osmehnuo i sebi i svome dolasku. On poznaje malo Nikolu i kad se pozdravi
                        s njim, reče malo iznenađeno:
— A, to je Nikola!
To je kazao tako vedro, da se ja ne zbunih i ako sam se uplašila da ću se
                        zbuniti. Samo ga pogledah, preklinjući. Niko i ne sumnja da postoji dnevnik,
                        a tata i mama ljubazno rekoše:
- Da, to je naš Nikola. On nam je ovde mesto Mike.
A Nikola nije sumnjao da sam izdala tajnu i bilo mu je milo što sam sa
                        „doktorom“ govorila o njemu. Bože moj, kako ima čudnih stvari među ljudima.
                        Nikola otišao u pozadinu, a ja sam mlada i važna ličnost.
Dan je prošao vrlo prijatno. Mala Lela ostavi sejinu i Natinu decu i priđe k
                        meni. Gledala me je dugo svojim pametnim, istim kao u oca očima. Najzad
                        upita:
— Je li istina da ćete vi doći kod nas u goste ?
— Jeste. A voliš li ti da dođem ?
— Volim, ali da ne kažete brzo: „E, hajde sad kući.“
— Neću nikad otići ako ti voliš da ostanem.
— A hoćete li i decu povesti?
— Ah! Neću, to nisu moja deca. Ja nemam dece. To su sve deca moje sestre i
                        ove gospođe. Njima mama neće dati da ih povedem.
— Ja nemam mame reče ona žalosno.
— A ja nemam dece. Hoćeš li da ja budem tvoja mama, a ti moje dete?
— Hoću — reče ona ozbiljno.
On nas je gledao jednim pogledom koji zalečuje sve rane i zbog koga se voli
                        život. Mala to opazi i reče;
— Ali ... onda vi morate i taticu da volite mnogo . .
Svi se nasmejaše, njemu zasuziše oči, a ja uzeh u ruke njegovo dete i sakrih
                        uzdahe i jecaje ljubeći njegovo malo nežno lice. Htelo mi se da pobegnem u
                        samoću, da plačem i da se molim Bogu.
Pre no što su hteli da pođu, pre mraka, u mojoj se duši nešto zaoblači.
                        Zovnuh ga u drugu sobu.
— Kako ste dobro učinili što ste došli! — rekoh, dršćući.
On me je gledao. Jedan nov, dug, dubok pogled, i u istom trenutku mi oboje
                        pružismo ruke i jedan snažan poljubac sastavi dva tužna života.
On se odmače od mene, malo bleđi, pogleda me ozbiljno i onda se osmehnu:
— Da ne budem ljubomoran na malu. I tada jasno opazih u njemu dva čoveka:
                        moga budućeg muža i oca male Lele, i pojmih da ih volim oboje, jer su tako
                        mnogo lepi dušom.
Otišli su. Neko se more zanijalo u mojoj duši, I zaneta sam i sve vidim
                        jasno. I razumem i čudim se. Udajem se. Verenik i poljubac. Kako se sve u
                        životu ponavlja i kako ono što se događa drugima izgleda obično i
                        svakidašnje, a ono što se događa nama retko i originalno. Sećam se sejine
                        udadbe i mojih uvreda. Ali, svi moji dragi, koji i  ne znate
                        koliko sam bila nepravična, oprostite maloj neznalici!..
I jedna suza pada da završi ovaj dan. Čiko moj, ubeđena sam da bi danas bio
                        zadovoljan i srećan kao tvoja Jela ... Takvog si čoveka ti meni želeo, je
                        li?
Pisci kad hoće da ostave čitaocu iluziju sreće završavaju svadbom roman onih
                        koji se vole. Imaju pravo. Jer kad bi pošli samo jedan korak dalje, iluzije
                        sreće bi nestalo. A možda sreća i jeste samo iluzija.
Mislila sam da više neću pisati dnevnik. Međutim još osećam potrebu, ili je
                        to već navika da se tako razgovaram sa sobom. Dugo mi je vreme kad mala
                        spava, a on nije tu. Volim poći da pišem. Onda se sve brige i poslovi smire
                        i duša ostane slobodna i lako joj je da misli. Pišem svojima. Oni kažu da su
                        mi pisma kratka. Možda. Ja nisam mislila da će ovako biti. Nemam ništa da
                        prebacim ni njemu, ni sebi, pa ipak svom dušom osećam da nešto nedostaje.
                        Ili je on takav i tako će ostati uvek, ili ja ne umem da kažem čarobnu reč,
                        ili da nađem čarobno ćutanje.
Mala me je brzo zavolela. Mene voli oduševljenom veselom detinjskom ljubavlju
                        kao učiteljicu  i drugaricu u igri: oca voli strasnom dubokom
                        ljubavlju koja ne govori o sebi, a koja se izdaje u prostim rečima: tatice,
                        naučila sam pesmu ; molim te, zareži mi olovku; hoćeš li da vidiš kako sam
                        nacrtala kola i konje? i t. d. Vrlo lepo crta. Kad joj ja štogod pohvalim,
                        ona se obraduje zbog njega i stidljivo i molećivo kaže: Pokaži tati. Njegov
                        sud više vredi. Ona toga nije svesna, razume se. Ja se sasvim slažem s
                        njom.
Ujutru, on nas obe poljubi i ode. Ponekad mi kaže: Sad odlazim bez brige.
                        Ponekad: Kako mi je žao da vas ostavim. On je doktor. Kako sam se naučila da
                        poštujem njegov poziv. Kako je to velika i teška dužnost. On je sreski
                        doktor zato što to sam hoće, što misli da će tako biti najkorisniji. To mi
                        nije kazao, ali to je jasno. Posle, on je još dosta mlad čovek, a sudeći po
                        poštovanju koje mu odaju bolesnici, izgleda vrlo iskusan doktor. Samo, meni
                        se čini, da ga to sve mnogo staje. On je uvek savladan i miran, ali on nikad
                        ne može kao drugi da bude ravnodušan; bolestan čovek za njega je uvek prvo
                        čovek koji pati, a ne predmet njegovoga posla. On daje dušu svome poslu.
                        Zato ga još više poštujem i još više volim. Volim i poštujem to je sad kod
                        mene jedno isto. Pre sam mislila da je ljubav neka očaranost koja odnekud
                        naiđe na čoveka i zarazi ga oduševljenjem prema jednom biću koje se tada
                        mora voleti makoliko  mana imalo. Sad sam iskusila da je
                        poštovanje i divljenje jedno more u kome je ljubav sama po prirodi već tu
                        kao morska struja.
Ponekad dođe iz bolnice posle kakve operacije bled, iznuren. Ide u svoju sobu
                        da se presvuče i još jednom umije. U svome studentskom i udovičkom životu
                        naučio je da sve uradi sam, ali ja ga preduhitrim i spremim sve što treba.
                        On se samo umorno osmehne. Kad se vrati, on se opet osmehne i sedne, nekad i
                        legne na divan. Mala nešto priča, mi slušamo i ćutimo. Ja ne smem ništa da
                        ga zapitam. Želim samo da mu je dobro, da se odmori. Spremim mu čaj. On ga
                        rado pije. Ti trenutci, kad osećam koliko je umoran i kad osećam da je tu,
                        naš, da mu je dobro što se među nama odmara, ti trenutci su mi
                        najdragoceniji u životu i nema te sreće za koju bi ih dala. Ako može neko da
                        bude srećan, a da ne bude zadovoljan, onda sam to ja.
Ponekad ne smem da govorim, bojim se da mu ne budem dosadna. Međutim ja sam
                        željna razgovora s njim, kao što sam uvek željna negovoga prisutstva. Noću
                        kad on spava, ja slušam njegovo disanje i žao mi je da zaspim, da ne izgubim
                        svest o toj bliskosti. I mislim: gde je sad njegova duša kad njegovo telo
                        spava. Kako je veliku istinu kazao veliki pesnik da je čovek čoveku najveća
                        tajna.
On vidi kako se ja obradujem kad on što zaželi, ali ne znam da
                        li vidi moje snebivanje, strahovanje i — da nisam potpuno srećna. Ovo
                        poslednje zacelo ne vidi. Šta ja hoću od njega? On je čovek ozbiljan i
                        zauzet radom. On mi nekad samo stisne ruku; nekad mi kaže: kako si dobra,
                        nekad: kako sam ti zahvalan što si došla. I te reči više vrede, nego kad bi
                        neko drugi zasuo laskanjem i poljupcima. Ali ne više, nego kad bi on to
                        učinio. Ja sam željna sreće pored sreće. Ja sam kao siroče u kući punoj
                        izobilja; snebivam se da ištem, da uzmem sama, a niko se ne seća da me
                        ponudi. Možda bi njemu bilo mnogo teško i žao kad bi ovo znao, zato ja
                        krijem.
On zna koliko sam ja maloj od koristi i vrlo mi je zahvalan. Eto baš u tome
                        možda i leži nesporazum. Bilo mu je vrlo prijatno kad sam ga pitala slaže li
                        se s tim da odmah počnem da je učim da govori francuski, lake najobičnije
                        fraze. On se sasvim složio sa mnom, s mojom metodom, rekao da je i sam hteo
                        da me za to moli i vrlo srdačno se zahvalio. A baš to je mene i zabolelo. On
                        mi zahvaljuje što se staram za njegovo dete; on nikako ne smatra da je to
                        dete i moje, neće da mi ga da, da bude naše. On kao da nikako ne veruje da
                        ga ja zaista mogu voleti kao svoje. On ne zna da sve što je njegovo, na
                        njega liči i na njega potseća ja moram voleti. Toliko sam ja u vlasti toga
                        zagonetnog čoveka, koji me ipak voli i koji je moj muž. 
On je potpun čovek. U njega ima i nežnosti i strasti i ozbiljnosti, najviše
                        ozbiljnosti. Od prirode je ćutalica. Jedared je u šali kazao da on sa svojim
                        bolesnicima toliko mora da govori, da, kad dođe kući, više ne može. U svakom
                        momentu njegovog života ga volim. Kad smo sami i kad posle nemog i strasnog
                        zagrljaja ode, meni sav život i sva duša ode s njim i jedina uteha i jedina
                        sreća je nada da će se vratiti i da će doći čas kad će opet biti takav prema
                        meni. Ponekad, kad pređem preko sobe, ili kad sedim za ručkom pored njega i
                        Lele, u njegovim očima zasija takva radost i on se tako zagleda u mene, da
                        ja sva zatreptim od sreće. Drugi put opet toliko se zanese u kakvu knjigu, u
                        kakvu svoju studiju, da zaboravi da sam tu i ne primećuje više da sam lepa.
                        A ja čekam, i ne žalim se, i ne mislim ni u sebi da mu prebacim. Ta ja bih
                        ga tako čekala godinama. I podnosila bih i njegove ćudi i zlovolju kad bi ih
                        imao i njima me tiranisao. Pa šta ja onda hoću? Zašto sam nezadovoljna?
Ima nešto medu nama. Njegovo dete? Ne, nije dete. Kad on ode, ja u detinjim
                        očima ponovo njega gledam. Ja vatrenom ljubavlju volim to dete, ja volim i
                        njegovu majku po onome što je ono od nje nasledilo. Da li je i ona njega
                        ovako volela i da li je on i prema njoj bio ovakav isti? Ili je možda sva
                        nesreća baš u tome što sam ja druga  žena? Kako bih volela kad
                        bi hteo da mi priča o svojoj prvoj ženi. Radovala bih se njegovom poverenju
                        i volela bih i njegove uspomene, kao sve njegovo, On mi nikad ne govori o
                        tome, znam, iz pažnje. A možda ne samo zato ? Ah, kako je mala osetljiva i
                        delikatna. Ju se u njegovom prisustvu malo snebivam da je obaspem svom
                        ljubavlju koju za nju imam. I ona to oseća. Ponekad mi načinimo po kući
                        urnebes od smeha i klicanja, začuju se kola, ona radosno vikne: Tata! i onda
                        se obe utišamo i nastane strepnja i radost bez glasa.
Dakle, on mene voli. Pa šta mi onda nedostaje? Šta ja hoću? Da bude drukčiji,
                        da promeni svoju prirodu? Ne. Nešto mi nedostaje. Svom dušom osećam da bi
                        moglo i drukčije da bude. I bojim se da nije drukčije i nije lepše samo zato
                        što ja ne umem da se ponašam kako treba. Naše su prirode suviše različite.
                        Zbog toga je i ovolika privlačivost; zbog toga je i ova zategnutost. Ja sam
                        srećna od sudbine. Međutim ja patim. To dolazi od mene same. Ja se bojim da
                        ne promašim ovu veliku sreću svojom sopstvenom krivicom. Ja suviše gubim od
                        svoje slobode, od svoga temperamenta. Svojevoljno ja bih mnogo više
                        žrtvovala za njega, ali moja duša pati, moj život mi se čini gotovo
                        neprirodan, ja se ponekad osećam kao da se bojim toga čoveka koga toliko
                        volim. Zašto? Celoga svog veka sam prizivala ljubav i pevala joj  himnu, a kad je ona najzad došla, i to ljubav, ne njena senka, ni slika,
                        ja sam onemela, ja sam se okamenila i izgubila ono što mi je najlepše bilo:
                        ličnost svoju.
Ponekad me spopadne sumnja i mislim da me on suviše poznaje i ne može me
                        mnogo voleti. Ja sam za njega lepa žena i taktična, dobra maćeha. On i ne
                        traži više od mene. Ne prezire me, ali me može mnogo ni poštivati — ta on
                        zna kako sam ja osrednje stvorenje, a čitao je i nije zaboravio da me je
                        jedan čovek, koji još živi, bez ljubavi poljubio. I očajna sam i proklinjem
                        svoj život, ali se ne kajem što sam mu dala dnevnik. Naprotiv dolazi mi
                        želja da mu ga i sad dam i da ga pitam zar su ljudi tako okrutni, zar se to
                        ne može oprostiti, zar ja nisam zaslužila malo više poverenja i iskajala
                        svoj greh, zar on ne vidi kolika je moja ljubav i moja patnja. Hoću da ga
                        molim da mi kaže sve što o meni misli, da znam barem na koliko sreće imam
                        prava.
Luda sam ja, luda žena. On je takav — i više ništa. Sve je drugo
                        moja mašta i moja luda priroda koja hoće, ne znam šta hoće, — reči mesto
                        osećanja, formu mesto sadržine, poljupce mesto ljubavi? Sastavljala sam
                        razna pitanja, plakala, mučila se, molila ga u mislima da me više voli i
                        odlučno obećala sebi da se sad ili nikad objasnim s njim. A on je došao iz
                        sreza, gde je lečio zarazu,  prašljiv i umoran, ozbiljan i
                        divan i tako me je lepo pogledao i tako me je srdačno zagrlio, da sam
                        osetila neizmernu sreću što je tu, što je došao i što ja imam prava da sam
                        uz njega, da su sve sumnje iščezle i pojmila sam da bi bio greh narušavati
                        ludim pitanjima njegov tako čestito zasluženi duševni i fizički odmor.
O, Bože, šta je sa mnom i šta hoću ja?!
Lela se razbolela. On se uplašio. Juče je imala groznicu, a danas izgleda da
                        je nešto ozbiljnije. Pored velike brige ja se još pitam da nisam ja kriva
                        ako je dete ozeblo. Uvek, kad se tiče njenog odela, pitam njega za savet.
                        Bojala sam se da što ne pogrešim. On je preporučivao lako odelo, hladnu
                        vodu, očvršćavanje. Ne znam otkuda ova bolest. Ja ne mogu ništa da mu kažem,
                        nemam načina da ga tešim. On je doktor, on zna. Ja sam premrla: uplašila sam
                        se od njegovoga straha.
Večeras je konstatovao zapaljenje plućne maramice. Dete gori u vatri, on kao
                        samrtnik bled, a ja sam izgubila svu svu svoju okretnost i veštinu i ne umem
                        ništa da pomognem, ničega da se setim. Oko jedanaest sati dao joj lek. Kad
                        je zaspala, on se okrete meni:
— Jelo, molim te, idi da spavaš.
- Ne spava mi se. 
— Odmori se. U tri ću te razbuditi, da se ja legnem.
Ja ustadoh, uhvatili ga za ruku i privedoh u drugi kraj sobe.
— Je li opasno? — molila sam šapatom.
— Nije, za druge nije, za drugo jače dete..., ali moje... moje... Mogu je i
                        izgubiti. Isto je tako bilo i s njenom majkom... Suviše nežna.
On steže rukom čelo. Ja sam ga molila:
— Da ostanem tu pored vas?
— Ali, Jelo, onda ćemo oboje biti sutra iznureni, a ja moram u bolnicu. Ja i
                        noćas nisam spavao. Ako hoćeš ti od tri sata da me zameniš, ja ću leći. I
                        tebe sam namučio.
— Ja vas volim... — rekoh ja, a to je značilo: daj koliko hoćeš muka, samo da
                        ti mogu olakšati, samo da sam tvoja, vaša.
— Ne boj se, Jelo — reče on pošto me je pogledao u oči — nije mnogo opasno;
                        možda ja u svome strahu preterujem.
Nisam legla do tri sata, pisala sam pisma i dnevnik, a on nije došao da ga
                        zamenim. U tri odoh k njima. Dete je spavalo. Potsetih ga da treba i on da
                        legne. On reče da mora, jer sutra ima operaciju. Leže na divan i zamoli me
                        da ga razbudim u pet ako zaspi, da da detetu lek.
Ona je još bila u vatri, ali je spavala dosta mirno. On je dremao, nekoliko
                        puta se trzao, otvarao  oči i opet ih sklapao. Naposletku
                        zaspa. A ja sam neumorna i bodra bdila i činilo mi se da su oni oboje dva
                        bolesnika od čijeg ozdravljenja zavisi moj život i opstanak sveta. Oko pet
                        sati nagoh se i poljubih vruć oznojen obraščić. Ona otvori oči. Ja joj
                        šapnuh:
— Dušo, tata je zaspao, evo tu je. Umoran je, da ga ne budimo. Hajde mama da
                        ti da lek.
Bolesne, pametne očice pogledaše u oca i ona razumede. Popila je lek, šapnula
                        dve tri reči i opet zaspala. O, kako mi je život izgledao pun značaja!
                        Međutim bilo me je strah da nešto ne grešim i kad mala u snu prošapta: volim
                        tatu, mamu... ja se toliko uplaših, da ga umalo ne probudih. Oko šest sati
                        on skoči i uplašeno upita:
— Šta je?
— Ne boj se, mislim da je sad dobro.
— Što me nisi razbudila?
— Bilo nam je žao. Mi smo same uzele lek.
On me pogleda i ja osetih da je sreća tu negde blizu nas.
Ujutru je vatra popustila i mala bolesnica je popila šolju mleka. Kad se
                        vratio iz bolnice, pregledao je i kazao obema:
— Dobro je, Jelo, dobro je, Lelo.
— Je li, tata, to je isto. Ti imaš dve Jele?
— Jest, ja imam dve sreće — reče on nežno 
samo imam tako malo vremena, da sam ih uvek željan.
Mala se oporavlja i u kući se oseća neko tiho blaženstvo, neki nebeski
                        blagoslov. Zapaljenje nije bilo opasno. Lela je vesela. Ali danas joj se
                        tata naljutio. Javili mu da treba da ide u selo. Opili se seljaci, posvađali
                        se i jedan je jednome rasporio trbuh. On se retko ljuti, samo se ožalosti,
                        ili zabrine, ili postane jedak. „Ostavi svoje dete bolesno, pa idi da lečiš
                        pijanice koji se igraju nožem. I on će ozdraviti, a nama se može desiti da
                        detetu opet pozli“. Njegova rođaka mu reče da on ne mora da, ide. On joj
                        ništa ne odgovori. Dao mi je uputstva za dete i otišao. Ne, maloj je bilo
                        sve bolje. Ona je pila mleka i tiho razgovarala sa mnom.
— Je li, mama, baš je teško biti doktor?
— Jeste, dušo.
— Ali je mnogo lepo biti doktor, je li?
— Jeste. A šta misliš zašto?
— Zato što bolestan čovek može da umre, a a tata ga izleči.
— Eto, tebe je izlečio, ali ga mi moramo slušati i ne smemo mnogo
                        razgovarati. Ti treba da spavaš, da se okrepiš, da opet možeš trčati — da se
                        tata raduje. 
Ona je zaspala. Ja sam se udubila u te sitne fine detinje crte. Kad spava
                        manje liči na njega, zacelo liči na majku. On uđe i metnu mi ruku na rame.
                        Nisam se trgla, osetila sam da je to njegova ruka, da je to on.
— Dobro je, je li? — reče on veselo.
— Mislim sasvim dobro.
Ona otvori oči i osmehnu se:
— Tata! Mi tebe mnogo volimo ... tvoje dve Jele.
On nam dade obe svoje ruke.
Bilo je već deset sati kad je mala čvrsto zaspala i kad on reče:
—- Ja bih sad mogao da večeram.
— Ah, sasvim sam zaboravila — rekoh ja, pravdajući se, mada i ja nisam bila
                        večerala.
Rođaka je čuvala dete, a ja sam ga služila. On je bio veseo i pričao mi kako
                        je seljaku ušio trbuh i kako mu ništa neće biti. „Izdržljiva rasa je ovaj
                        naš narod. Bolest prezire, smrti se ne boji“ — reče on, ne više ljut na
                        seljake, već gotovo okrepljen dodirom sa njima.
— Ne znaš, Jelo, kako je dobro poći povratiti kome život; i kako je teško ne
                        moći. I kako je dobro posle svega toga doći kući i zateći dete gotovo zdravo
                        i imati tebe takvu divnu. Znaš mene nekad grize savest: šta ja tebi dajem? A
                        od tebe uzimam toliko mnogo. 
— Daješ mi sreću da sam blizu tebe — rekoh ja, grcajući i gutajući suze i
                        osetih da se pregrade od snega srušiše i da njegova duša zagrli moju.
— Nema više bolesnika, mala spava. Sad sam tvoj, sasvim tvoj. Znaš li da sam
                        željan razgovora s tobom? Znaš li da se nekad bojim da tebi nije dobro ovde,
                        da sam suviše sebičan?
Duša se moja otvori i ja osetih da ću sad moći sve da mu kažem. Rekoh da mi
                        je bivalo žao što mi zahvaljuje što neće da i meni da svoje dete. On se tako
                        milo osmehnuo i kazao da mi ga daje, da mi ga je već dao, ali da ne može ne
                        osećati zahvalnosti. Ja počeh vatreno da branim svoje mišljenje da se tuđe
                        dete može voleti kao svoje.
— Da, — reče on — dok nemaš svoje. Ti je tako mnogo voliš, ja vidim, ali sama
                        ćeš osetiti i priznaćeš mi kad budeš imala svoje da ćeš za njega više
                        osećati.
— Ja sam volela da imam puno dece, ali, eto, sad bih pristala da nam ona bude
                        jedino, samo nju da volim.
— E, dušo, ali na to ja ne bih pristao. Ja hoću i sina. Ona će da poraste, da
                        se uda, a mi se moramo pobrinuti za našu starost — reče on, smešeći se.
— Dobro, onda će Lela sa mnom zajedno voleti moje dete.
- Kako si tvrdoglava — smejao se on i bio 
je tako lep i mio. — Ali imaš pravo. Ubrzo će i ona osetiti potrebu da voli
                        nekoga manjeg od sebe, zaštitnički da voli, kao što ti voliš nju. Ti znaš,
                        to je kod ženskinja materinski nagon. Ne, kaži šta hoćeš, ali ja ne mogu a
                        da jednako ne zahvaljujem sudbi što mi te je dala.
Ohrabrena, ja ga zapitah da li je on srećan.
— Srećan, Jelo? Sreća — to su trenutci. Ima trenutaka kad sam zaista srećan.
                        Čovek ne može stalno da bude srećan. Život je dužnost, život nije
                        svetkovina. Ja sam zadovoljan što svoju dužnost ispunjavam kako najbolje
                        mogu. Moj je posao ozbiljan i težak. Ali ja ne bih umeo da shvatim jednu
                        sreću koja traje mesecima, jedno stalno blaženstvo; čim bi trajalo to ne bi
                        više bilo to. Eto mi smo pored moga posla jedno drugog željni i ja nalazim
                        da je to bolje nego da smo jedno drugog siti. Eto danas sam srećan; moja
                        dužnost i moja ljubav su u skladu.
Ja ga onda, strepeći, upitah da li, je nekad bio nezadovoljan mnome, da li je
                        imao štogod da mi prebaci. On me pogleda začuđeno i reče ozbiljno:
— Nikad, Jelo.
Jedna svetlost obasja moju dušu i ja osetili radost u celom svome biću i
                        pojmih da je „ono“ bilo samo moje uobraženje i da je njegova priroda takva,
                        da joj je trebalo vremena dok se sasvim  približi. U toj
                        svetlosti od sreće otvorih dušu i sve mu ispričah, čeznući da mu se
                        ispovedim, čeznući za njegovom iskrenošću. On se iznenadi.—
Pa ti si patila pored mene, a ja nisam znao. Ja sam mislio da i ti mene
                        potpuno razumeš i poznaješ kao što ja poznajem tebe. Mi smo oboje krivi.
                        Zašto ti mene toliko poštuješ? Nisam ja tebe zato doveo. Ja hoću da me
                        voliš. Poštovanje nije sloboda, poštovanje je potčinjavanje; ljubav je
                        sloboda. Ti si moja žena i moj drug, moj najbolji prijatelj. Znaš, kao što
                        ti je tvoj čika pisao: saradnik moga života koji treba da bude delo od
                        ozbiljne vrednosti. Kad sam pročitao tvoj dnevnik, ja sam smatrao da se samo
                        po sebi razume da je i moj život tebi otvoren i da ti možeš sve znati i sve
                        čuti, samo ako hoćeš, jer ja nisam imao vremena da pišem dnevnik. Molim te
                        nikad nemoj zaboraviti da ti imaš prava sve da išteš i sve da uzmeš, a ne da
                        čekaš da ti se ponudi.
Osetih se krivom i pokajah se pred njim. I posle pokajanja ja se preobrazih.
                        Vrati mi se mladost i veselost i ja sam oduševljeno pitala i oduševljeno
                        pričala. Sve sam čula što sam želela da čujem i sve sam rekla što sam želela
                        da kažem. On je bio zadivljen. I ja sam bila zadivljena. On mi reče da ne
                        može do me pozna, da me je tek sad poznao. Ja mu odgovorih da on nikad nije
                        bio tako lep i tako veseo i da sam ga tek sad našla  i da je
                        moja duša patila i čeznula ne što nije bila dosad srećna, već što je slutila
                        da pored njega može biti i ovakve sreće.
Ponovo sam našla sebe: bila sam vesela, bila sam lepa, bila sam iskrena do
                        kraja. On je bio očaran, a to je mene očaravalo. I kad mu rekoh da ne samo
                        njegovo dete, njegovu krv, njegove oči, njegovu ljubav, već i njegove čizme
                        koje iz sreza uvek dođu blatave ja volim, on se zasmeja glasno i tako
                        detinjski slatko da ja u ekstazi raširih ruke, a on me pritište na svoje
                        čestito muško srce.
Danas je opet otišao u bolnicu. Mala ređa kocke po divanu. A ja znam da više
                        neću pisati dnevnik. On će danas možda doći ozbiljan i umoran i izgledati
                        hladan, no ja više neću sumnjati ni strahovati, jer je sad beskrajnom
                        ljubavlju i poverenjem vezano moje biće za njega. Tri meseca posle venčanja
                        posetila me sestra. Da, sreća — to su samo trenutci, ali oni osvetle sve
                        pomrčine u životu i zagreju i izleče sve groznice zabludelih i ozeblih duša.
                        Oni su mi osvetlili put, pokazali da je život dužnost i da je moja najveća i
                        najlepša dužnost: da volim.
